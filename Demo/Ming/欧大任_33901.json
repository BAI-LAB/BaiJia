{
    "基本信息": {
        "姓名": "欧大任",
        "性别": "男",
        "出生年份": "1516",
        "死亡年份": "1595",
        "享年": "80",
        "朝代": "明",
        "家庭区分": "未详"
    },
    "亲属关系": [],
    "其他关系": [
        "欧大任为黄佐之学生",
        "欧大任为区仕衡所著书作序",
        "欧大任书序由王世贞所作",
        "欧大任书序由汪道昆所作",
        "欧大任书序由汪道昆所作",
        "欧大任书序由余孟麟所作",
        "欧大任为王瑛作传",
        "欧大任为梁有誉作传",
        "欧大任为赵勋作传",
        "欧大任为钟善经作传",
        "欧大任被致书由李攀龙",
        "欧大任被致书由王世贞",
        "欧大任被致书由王世贞",
        "欧大任被致书由屠隆",
        "欧大任被致书由吴国伦",
        "欧大任被致书由汪道昆",
        "欧大任被致书由梅鼎祚",
        "欧大任被致书由梅鼎祚",
        "欧大任被致书由赵用贤",
        "欧大任被致书由安绍芳",
        "欧大任被致书由邹迪光",
        "欧大任收到胡应麟的答书",
        "欧大任收到胡应麟的答书",
        "欧大任收到吴国伦的答书",
        "欧大任收到梅鼎祚的答书",
        "欧大任诗文序由王世贞所作"
    ],
    "入仕信息": [
        {
            "入仕方式": "贡生 = 贡监生(笼统) (明清宾贡,功贡)",
            "入仕年份": "未详",
            "入仕年龄": "未详"
        }
    ],
    "别名信息": [
        {
            "别名": "桢伯",
            "别名类型": "字"
        }
    ],
    "任职信息": [
        {
            "官职": "教授",
            "起始年份": "未详",
            "结束年份": "未详",
            "任职方式": NaN,
            "任职地点": "邵武"
        },
        {
            "官职": "教授",
            "起始年份": "未详",
            "结束年份": "未详",
            "任职方式": NaN,
            "任职地点": "邵武"
        },
        {
            "官职": "教授",
            "起始年份": "未详",
            "结束年份": "未详",
            "任职方式": NaN,
            "任职地点": "邵武"
        },
        {
            "官职": "教授",
            "起始年份": "未详",
            "结束年份": "未详",
            "任职方式": NaN,
            "任职地点": "邵武"
        },
        {
            "官职": "郎中",
            "起始年份": "未详",
            "结束年份": "未详",
            "任职方式": NaN,
            "任职地点": NaN
        },
        {
            "官职": "训导",
            "起始年份": "未详",
            "结束年份": "未详",
            "任职方式": NaN,
            "任职地点": "江都"
        },
        {
            "官职": "训导",
            "起始年份": "未详",
            "结束年份": "未详",
            "任职方式": NaN,
            "任职地点": "江都"
        },
        {
            "官职": "训导",
            "起始年份": "未详",
            "结束年份": "未详",
            "任职方式": NaN,
            "任职地点": "江都"
        },
        {
            "官职": "训导",
            "起始年份": "未详",
            "结束年份": "未详",
            "任职方式": NaN,
            "任职地点": "江都"
        },
        {
            "官职": "主事",
            "起始年份": "未详",
            "结束年份": "未详",
            "任职方式": NaN,
            "任职地点": "南京"
        },
        {
            "官职": "主事",
            "起始年份": "未详",
            "结束年份": "未详",
            "任职方式": NaN,
            "任职地点": "南京"
        },
        {
            "官职": "主事",
            "起始年份": "未详",
            "结束年份": "未详",
            "任职方式": NaN,
            "任职地点": "南京"
        },
        {
            "官职": "主事",
            "起始年份": "未详",
            "结束年份": "未详",
            "任职方式": NaN,
            "任职地点": "南京"
        },
        {
            "官职": "南京户部郎中",
            "起始年份": "未详",
            "结束年份": "未详",
            "任职方式": NaN,
            "任职地点": "南京"
        },
        {
            "官职": "南京户部郎中",
            "起始年份": "未详",
            "结束年份": "未详",
            "任职方式": NaN,
            "任职地点": "南京"
        },
        {
            "官职": "南京户部郎中",
            "起始年份": "未详",
            "结束年份": "未详",
            "任职方式": NaN,
            "任职地点": "南京"
        },
        {
            "官职": "南京户部郎中",
            "起始年份": "未详",
            "结束年份": "未详",
            "任职方式": NaN,
            "任职地点": "南京"
        },
        {
            "官职": "州学正",
            "起始年份": "未详",
            "结束年份": "未详",
            "任职方式": NaN,
            "任职地点": "光州"
        },
        {
            "官职": "州学正",
            "起始年份": "未详",
            "结束年份": "未详",
            "任职方式": NaN,
            "任职地点": "光州"
        },
        {
            "官职": "州学正",
            "起始年份": "未详",
            "结束年份": "未详",
            "任职方式": NaN,
            "任职地点": "光州"
        },
        {
            "官职": "州学正",
            "起始年份": "未详",
            "结束年份": "未详",
            "任职方式": NaN,
            "任职地点": "光州"
        },
        {
            "官职": "州学正",
            "起始年份": "未详",
            "结束年份": "未详",
            "任职方式": NaN,
            "任职地点": "光州"
        },
        {
            "官职": "州学正",
            "起始年份": "未详",
            "结束年份": "未详",
            "任职方式": NaN,
            "任职地点": "光州"
        },
        {
            "官职": "州学正",
            "起始年份": "未详",
            "结束年份": "未详",
            "任职方式": NaN,
            "任职地点": "光州"
        },
        {
            "官职": "州学正",
            "起始年份": "未详",
            "结束年份": "未详",
            "任职方式": NaN,
            "任职地点": "光州"
        },
        {
            "官职": "州学正",
            "起始年份": "未详",
            "结束年份": "未详",
            "任职方式": NaN,
            "任职地点": "光州"
        },
        {
            "官职": "州学正",
            "起始年份": "未详",
            "结束年份": "未详",
            "任职方式": NaN,
            "任职地点": "光州"
        },
        {
            "官职": "州学正",
            "起始年份": "未详",
            "结束年份": "未详",
            "任职方式": NaN,
            "任职地点": "光州"
        }
    ],
    "地理信息": [
        {
            "地名": "顺德",
            "地址类型": "籍贯(基本地址)",
            "开始年份": "未详",
            "结束年份": "未详"
        },
        {
            "地名": "顺德",
            "地址类型": "籍贯(基本地址)",
            "开始年份": "未详",
            "结束年份": "未详"
        },
        {
            "地名": "顺德",
            "地址类型": "籍贯(基本地址)",
            "开始年份": "未详",
            "结束年份": "未详"
        },
        {
            "地名": "顺德",
            "地址类型": "籍贯(基本地址)",
            "开始年份": "未详",
            "结束年份": "未详"
        },
        {
            "地名": "顺德",
            "地址类型": "籍贯(基本地址)",
            "开始年份": "未详",
            "结束年份": "未详"
        },
        {
            "地名": "顺德",
            "地址类型": "籍贯(基本地址)",
            "开始年份": "未详",
            "结束年份": "未详"
        }
    ],
    "著述信息": [
        {
            "著述名称": "百越先贤志",
            "著述年份": "1575",
            "著述角色": "未详"
        },
        {
            "著述名称": "十先生传:一卷",
            "著述年份": "1506",
            "著述角色": "未详"
        }
    ],
    "社会区分": [
        "[为官者：文]"
    ],
    "机构情况": [],
    "经历事件信息": [],
    "财富情况": [],
    "个人简介": [
        "欧大任（1516-1596）字桢伯，号仑山。因曾任南京工部虞衡郎中，别称欧虞部。广东顺德陈村人。他“博涉经史，工古文辞诗赋”，并喜体育运动，擅长踢球、击剑。14岁时，督学曾集中十郡的优等生会考，他三试皆列第一，名噪诸生。他和梁有誉、黎民表、梁绍震等人是十分友好的同学，在著名学者黄佐门下读书，很有得益。无奈文运不佳，八次乡试均落榜，直到嘉靖四十二年（1563年），47岁的欧大任才一鸣惊人，以岁贡生资格，试于大廷，考官展卷阅览，惊叹其为一代之才，特荐御览，列为第一。由是海内无不知欧大任，名声远播。 ► 欧大任的诗文(1669篇)"
    ],
    "诗词文章内容": [
        {
            "标题": "瘗小侄幼初于先陇下归路感伤不已",
            "作者": "欧大任",
            "内容": "一夜清霜凋玉兰，坟封三尺委茅菅。鸣蛩断续精魂泣，回首荒山落月寒。"
        },
        {
            "标题": "山居杂咏为顾玄言赋十八首 其六 沃亭",
            "作者": "欧大任",
            "内容": "移得沃洲山，无数金庭树。雨后石楠花，流过西亭去。"
        },
        {
            "标题": "阿兰行答李于美",
            "作者": "欧大任",
            "内容": "黄公垆下郁金香，胡姬楼前紫游缰。先生闭户无所往，独卧阿兰之草堂。\n不求美酒三千斛，不用金钗十二行。官为博士秩九等，月请司农钱一囊。\n帐前拥花以当妓，涧底斧冰而作粮。弹非燕赵佳人瑟，博岂凉州刺史章。\n不能学李供奉，舒州杓，力士铛。长干小妇颜似玉，若邪女儿足如霜。\n画眉转觉京兆贵，叠麴更筑糟丘旁。先生归隐仙女窗，先生归酌仙树浆。\n下窥夫子左挟婵娟右清醥，陆沉金马尚书郎。"
        },
        {
            "标题": "登东峰寻明徵君宅过懋上人故居",
            "作者": "欧大任",
            "内容": "日暮猿啼旧宅，山深鹿饮流泉。不见高僧禅诵，凄凄芜草春烟。"
        },
        {
            "标题": "西樵大科峰观日出",
            "作者": "欧大任",
            "内容": "明河渐没见长空，海上鸡鸣日已红。地涌千峰元气里，天连诸水大荒中。\n云边乍听罗浮凤，曙后偏惊碣石鸿。便欲乘风到银阙，扶桑东望思何穷。"
        },
        {
            "标题": "王氏园同文德承吴孝观玉兰花",
            "作者": "欧大任",
            "内容": "素艳何年出苧罗，西园春色过江多。汉滨欲请风前佩，洛浦曾淩月下波。\n翠羽忽惊梅萼梦，璚花犹听竹西歌。洗妆更有持觞客，芳草天涯奈尔何。"
        },
        {
            "标题": "招商歌",
            "作者": "欧大任",
            "内容": "飕飕渠上风，湜湜水中沚。昼卷夕还舒，宛结双莲子。\n吴娃越女音节和，夜凉继日棹击波。水有鱼兮沚有莎，君不游兮何以歌。\n歌玉凫，奉金觚，君乐饮酒乐只且。"
        },
        {
            "标题": "淬剑图为张仲率赋",
            "作者": "欧大任",
            "内容": "大江来万里，持以淬吴钩。波似清漳夕，山疑赤堇秋。\n含光开电照，飞景带星流。好去张公子，时时看斗牛。"
        },
        {
            "标题": "同李明府永上人广济寺阁观雪",
            "作者": "欧大任",
            "内容": "献岁平秩春，建寅太初载。飞英千里来，晓色关山改。\n云昏百常观，阴屯五校垒。营门玉马深，城阙铜龙皑。\n飘飖回流风，纷糅惊奇侅。幽人念高僧，出骖洛阳宰。\n行除袁安户，朗照暴公櫑。登阁望西山，琼瑶露嶵隗。\n朝曦不成曜，明霞失其彩。昆丘移阆岑，玉泉汇银海。\n上架三石梁，中天白磊磊。是时土膏动，草萌卉将蕾。\n堂皇冒紫藤，阶隙凝朱茝。瑞已奏尧年，丰谷免饥馁。\n都人共歌讴，持献太师采。"
        },
        {
            "标题": "徐氏东园玉兰花",
            "作者": "欧大任",
            "内容": "万玉林中送艳香，纤腰束素舞霓裳。何年移得蓝田色，春在朱门十二廊。"
        },
        {
            "标题": "胡仲一谈嘉州淩云寺之胜王叔承欣然赋诗便欲西游邀予同作四首 其一",
            "作者": "欧大任",
            "内容": "巴渝千里望峨眉，风急蒲帆片片吹。日暮嘉陈江上客，竹枝歌里蹋船儿。"
        },
        {
            "标题": "存公送葡萄",
            "作者": "欧大任",
            "内容": "草龙珠子满盘秋，照水摩尼对白头。莫笑先生看五熟，不将斗酒博凉州。"
        },
        {
            "标题": "皇州春色歌送余君房沈肩吾",
            "作者": "欧大任",
            "内容": "忆昔曾逢小谢游，歌中春色满皇州。皇州盛丽可想见，今日长安古蓟丘。\n百二山河佳气迥，三千宫殿翠云浮。宫桃似锦笼仙苑，禁籞飘英泛御沟。\n御沟流水椄平桥，戚里侯门傍九霄。绀幰青牛纷屡过，朱帘紫燕竞相邀。\n烟深树下银镫出，日暖楼中宝瑟调。曲槛移春多粉黛，华堂宴客半金貂。\n貂蝉莫问金张里，尘起九衢带三市。频来御史府中趋，醉嗔丞相车前倚。\n汉家全盛正斯时，五柞长杨猎骑驰。细草渐连千里路，新莺初转万年枝。\n郊原绮错青阳遍，歌管云停白昼迟。太液晴波光似练，未央垂柳色如丝。\n柳色波光杳霭间，神皋五畤直南山。看君并辔长安日，红杏花边一醉还。"
        },
        {
            "标题": "春夜山房听雨怀潜父彦国士鹄仲登四子二首 其二",
            "作者": "欧大任",
            "内容": "听雨西堂夜寂寥，绿波芳草恨迢迢。东风解送离人梦，曾过溪南第几桥。"
        },
        {
            "标题": "鸡鸣寺塔眺玄武湖",
            "作者": "欧大任",
            "内容": "乐游苑外夕阳沉，玄武堤边秋草深。何处飘零江左客，不禁烟桨五湖心。"
        },
        {
            "标题": "市隐园夜起月下同无着上人看杏花",
            "作者": "欧大任",
            "内容": "红杏花开莺唤人，姚家园中照眼新。借问终南老禅客，何能不忆曲江春。"
        },
        {
            "标题": "题杏花春燕图寄潘居实兄弟",
            "作者": "欧大任",
            "内容": "河阳不数种桃家，红杏天边一片霞。谁似毗山双燕起，翩翩春醉曲江花。"
        },
        {
            "标题": "和黎惟敬寄意二首 其二",
            "作者": "欧大任",
            "内容": "十二巫山日欲曛，相思谁更梦为云。烟波渺渺孤舟远，独折疏麻一寄君。"
        },
        {
            "标题": "月下碧桃花盛开",
            "作者": "欧大任",
            "内容": "玉貌承恩春最浓，楼头不怨五更风。三千珠翠无颜色，谁似嫦娥戏月中。"
        },
        {
            "标题": "雪中看杏花",
            "作者": "欧大任",
            "内容": "十年貂帽蓟门寒，醉折梅花带玉鞍。雪过石城犹是客，曲江春傍马头看。"
        },
        {
            "标题": "长信秋词二首 其一",
            "作者": "欧大任",
            "内容": "重门葳蕤锁，苔深履綦绝。起看玉阶霜，不似昭阳月。"
        },
        {
            "标题": "玄武湖堤上",
            "作者": "欧大任",
            "内容": "十里玄湖背郭斜，马头片片落山霞。荒渠早下昆明雁，小籞秋开御宿花。\n蘋末悲风摇枉渚，芦中轻舸出平沙。乐游旧事那堪问，惟有长楸起暮鸦。"
        },
        {
            "标题": "经漓水寄张羽王",
            "作者": "欧大任",
            "内容": "史禄渠通上舳舻，极天秋色入平芜。思莼不见张公子，颂橘谁如屈大夫。\n烟札迢迢凭海雁，风旗袅袅傍江乌。漓波千里怀人梦，一夜苍梧片月孤。"
        },
        {
            "标题": "泛舟高家庄看辛夷花",
            "作者": "欧大任",
            "内容": "綵笔灿山霞，高楼照江雨。谁知辋口庄，犹有辛夷坞。"
        },
        {
            "标题": "正月四夜雪霁自海子骑还显恩寺用明月照积雪为韵五首 其五",
            "作者": "欧大任",
            "内容": "金堤楸树折，北风布衣裂。萧条认寺灯，青毡一斋雪。"
        },
        {
            "标题": "长信秋词二首 其二",
            "作者": "欧大任",
            "内容": "新凉罗袂卷，愁更理秋衣。不忍持金剪，梁间半似飞。"
        },
        {
            "标题": "水次逢碧桃",
            "作者": "欧大任",
            "内容": "桃叶复桃花，秦淮是汝家。渡头风雨夜，惆怅忆天涯。"
        },
        {
            "标题": "赠汪虞仲",
            "作者": "欧大任",
            "内容": "落穆汪郎有父风，息阴偏学隐墙东。谁将处士轻周党，我自通家得孔融。\n相马岂论今日瘦，雕虫先让少年工。石楠睥睨天门侧，何限萧然万籁中。"
        },
        {
            "标题": "沈山人二画为张叔龙题 其二 木芙蓉",
            "作者": "欧大任",
            "内容": "红艳照寒光，江天木末霜。楚歌行结佩，秋思满潇湘。"
        },
        {
            "标题": "晓起出溪上",
            "作者": "欧大任",
            "内容": "住山深几许，晓送林僧语。溪涌石楠花，因知昨宵雨。"
        },
        {
            "标题": "送陈文学季谦赴信丰",
            "作者": "欧大任",
            "内容": "闻道儒林近岭边，章江西上孝廉船。片帆烟水三千里，双剑风云二十年。\n韦氏只今推世业，文翁不敢倚先贤。故人相送堪相笑，犹得微官足酒钱。"
        },
        {
            "标题": "同黎郎中过乔评事饮丁香花下",
            "作者": "欧大任",
            "内容": "视草每归迟，看花与客期。红香纷旖旎，紫艳半葳蕤。\n觅句杯频送，留欢席屡移。未须歌白纻，南国待新词。"
        },
        {
            "标题": "乌栖曲 其二",
            "作者": "欧大任",
            "内容": "大艑长樯铁鹿子，布帆直过梅根渚。石城儿女颜如花，问郎今夜宿谁家。"
        },
        {
            "标题": "王之相妻绣佛续汪司马作偈",
            "作者": "欧大任",
            "内容": "阿弥陀佛清净土，老婆功德日绣组。慈悲悯念为永除，九十九亿劫罪苦。"
        },
        {
            "标题": "由烟霞洞登大科峰绝顶",
            "作者": "欧大任",
            "内容": "灵气飘飘满石坛，峰头长啸九秋残。大荒风起千松乱，碧落天高片月寒。\n羽客共将金偈答，山僧闲把玉书看。难向外人言此乐，白云深恋鹿皮冠。"
        },
        {
            "标题": "乌栖曲 其一",
            "作者": "欧大任",
            "内容": "月落未落乌将栖，可怜夜夜夜半啼。闺中少妇停梭泣，泪湿鸳鸯不成疋。"
        },
        {
            "标题": "铜雀台",
            "作者": "欧大任",
            "内容": "邺宫久寂寞，铜台今独悲。墓田不可望，陵树朝离离。\n茵烟沾罗席，松风吹穗帷。妾命由来薄，君恩讵能思。"
        },
        {
            "标题": "送顾汝脩归上海兼寄朱邦宪",
            "作者": "欧大任",
            "内容": "易水悲歌地，如何与尔违。天寒孤雁度，江远一船归。\n餐菊逢醪美，羹莼问蟹肥。朱云犹未出，遥忆薜萝衣。"
        },
        {
            "标题": "腊日华甫伯玉同赏千叶桃花怀邵长孺",
            "作者": "欧大任",
            "内容": "小红腊色满山樊，谁信春光岭外村。人老家能开酒屿，客来舟自入花源。\n兴随度索青藜杖，诗在沧江白板门。皮陆只今堪共赋，醉凭高阁望中原。"
        },
        {
            "标题": "黄竹子歌",
            "作者": "欧大任",
            "内容": "青青黄竹子，持许作团扇。马上白面郎，含羞不相见。"
        },
        {
            "标题": "豫章行",
            "作者": "欧大任",
            "内容": "豫章有古树，群鸟巢其枝。嗟我贱与贫，妻子长寒饥。\n入室惨不乐，但闻悲风萧萧鸿雁飞。仗剑将远去，弱子当门啼。\n妻顾向我言弃妾，尚可奈此呱呱儿。高车驷马，下有崄巇，不如家中共餔糜。\n归来归来，东门牵犬君奚疑。阪下粟，可以炊。机上布，可以衣，愿君百岁无相离。\n噫嚱唏，富贵不可求，贫贱不可去。上有仓浪天，勿复虑。"
        },
        {
            "标题": "蒲生行",
            "作者": "欧大任",
            "内容": "瀰瀰塘下水，凿凿水中石。鲂鲤自唯唯，葭菼何泽泽。\n中洲有王睢，交鸣共昕夕。念我同心人，邈哉山原隔。\n葛生蒙棘中，而我谁与息。寒雨岁且阴，朔风惨原陌。\n白日忽遄飞，芳馨已非昔。公子未西归，积思故无极。\n渚鸿来何时，延伫空堂侧。抚瑟望所欢，仰视浮云白。\n逝此将安之，肝肠结如织。安得谖草花，宽我长忧戚。"
        },
        {
            "标题": "苦寒行",
            "作者": "欧大任",
            "内容": "同云暗九野，薄霰周八埏。厚地凝积雪，凄风肃高天。\n天地亦闭塞，原阪何萧然。大漠惨飞沙，塞门出黄烟。\n胡马向月嘶，鸿雁长翩翩。穷兽潜窟穴，饥鸟号墓田。\n中河结流澌，日照古台边。贫士叹无衣，布褐卒岁年。\n出户行负薪，敲冰汲寒泉。藜藿恒不充，何由挟重绵。\n出见贵公子，连骑扬金鞭。冠剑服狐裘，徒御皆绮纨。\n燕姬侍朝宴，吴娥奉宵筵。酒酣揽雕弓，射猎南山前。\n归来命胞人，四座齐称贤。岂知草玄客，闭关独高眠。\n商歌自一时，苦寒非所叹。"
        },
        {
            "标题": "塘上行",
            "作者": "欧大任",
            "内容": "蒲生无定根，夙昔在涧湄。雨露一沾润，移植金银池。\n贱妾初事君，自许黄发期。昔如春花鲜，今似秋草萎。\n繁华自零落，膏泽不复施。寒暑一何速，盛衰难自持。\n谗言岂必深，君恩宁中移。弃置固其理，妾心常依依。\n嘅彼白华人，辛苦今独知。"
        },
        {
            "标题": "桂之树行赠黎氏",
            "作者": "欧大任",
            "内容": "桂树郁苍苍，下荫白玉堂。堂前凿方池，中有双鸳鸯。\n君家何烜赫，绣衣照西京。玉斧凛白日，威名闻四方。\n御史府中居，神羊夹门枢。东方来车骑，过者立踟蹰。\n三子灿鸾凤，嗈嗈衔宝书。入室共称寿，奉觞拜堂除。\n白鹿可以晡，青霞鍊为腴。谢君王箱药，宴饮吹笙竽。\n丈人请为欢，饮酒延万年。永言歌寿昌，听我桂树篇。"
        },
        {
            "标题": "紫骝马",
            "作者": "欧大任",
            "内容": "生长出边疆，碛西飞鞚长。气薄三河少，恩倾大郡良。\n横行蒲类海，射取鹿蠡王。骄嘶朝紫禁，散尽玉门霜。"
        },
        {
            "标题": "怨歌行",
            "作者": "欧大任",
            "内容": "高台风萧萧，下泽波湛湛。春草绿已萎，游子岁月深。\n驾言御松舟，写我繁忧襟。昔来睢鸠鸣，今已蟋蟀吟。\n遨游将安归，弭棹回塘阴。胡马嘶陇首，塞鸿翔汉南。\n我欲往从之，江永思难任。伫立睇川涂，一寄瑶华音。\n行行采兰苕，聊以纾我心。"
        },
        {
            "标题": "江南曲",
            "作者": "欧大任",
            "内容": "江南忆采莲，莲叶何田田。木兰为楫，文梓为船。刺船榜歌莲叶边，鸳鸯双飞遂不前。\n双飞双浴比颜色，唶我欲执何由得。回桡榄结双莲花，日暮江南望江北。"
        },
        {
            "标题": "淋池歌",
            "作者": "欧大任",
            "内容": "淋之池，太液浒。水涡涡，隰膴膴。文梓船兮翠云旗。\n薜荔裳兮芰荷衣。美人乐兮憺忘归。隰膴膴，水涡涡。\n隰有兰，水有茄。采兰佩兮采莲歌。飞凫浴鹭随渌波。\n遨且游兮秋已多。日暮天长愁奈何。"
        },
        {
            "标题": "白头吟",
            "作者": "欧大任",
            "内容": "涉江采幽兰，兰叶何离离。严冬十二月，兰色一何衰。"
        },
        {
            "标题": "燕歌行",
            "作者": "欧大任",
            "内容": "黄云闇淡天雨霜，边风萧萧草木黄。捣衣早寄关塞长，念君北征穷朔方。\n明月流辉照洞房，蟏蛸在户熠耀光。金炉兽炭苏合香，锦衾角枕七宝床。\n清漏迢迢夜未央，断猿哀雁摧肝肠。忧来抚瑟弹清商，君今不在谁为详。\n揽衣出户涕沾裳，望而不见增忧伤。"
        },
        {
            "标题": "芳树",
            "作者": "欧大任",
            "内容": "芳树翠葳蕤，照我东西厢。嘉祀承蚃肸，郁鬯百醴芗。\n一人庆成，九门有闶。卿云缦缦朗景长，戛鸣球镛奏笙簧。\n万民愉，庶物康。凤凰秋秋，鸿鹄将将，辟邪天禄纷而翔。\n茝兰结佩玑璇英，千秋万岁奉我皇。"
        },
        {
            "标题": "明明",
            "作者": "欧大任",
            "内容": "太一明明，十二紫宫匡卫成，五岳泰华恒嵩衡。皇帝坐明堂，左右以股肱。\n群吏奉法，民不知兵。征繇息，庾禀盈。沐日浴月五谷生，烟火万里狗吠而鸡鸣。\n六七十翁敖户庭，自未尝至闾井行。比屋为宾主，妇子治糁羹。\n考钟拊鼓，弹丝吹笙。灵芝华华槃舞终，嘉福穰穰熙和蒸。\n为我谓客，且安坐而酌兕觥，今我不乐将何营。击壤游以嬉，天地惟曼宁。\n百昌并，四海正，陛下万载人太平。"
        },
        {
            "标题": "兴瞩亭为程虞仲赋",
            "作者": "欧大任",
            "内容": "为问丹阳山长，朝来爽气如何。九锡杖笠无恙，四履烟霞孰多。\n欹枕飞梁大石，绕窗全竺松萝。纵望长安西笑，不妨捉鼻行歌。"
        },
        {
            "标题": "独漉篇",
            "作者": "欧大任",
            "内容": "独漉独漉，摩肩击毂。但欲去速，不忧车覆。有狐绥绥，阪田之垂。\n我欲疾驱，手无戈殳。煌煌黼裳，翩翩四牡。出入道途，称者盈口。\n敝裘毁车，谁知贤愚。珠玉在途，瓦砾何殊。原也悬鹑，于彼蓬蒿。\n端木驷马，举世贤豪。嗟念古人，竭力躬耕。一日及养，三公匪荣。\n富不可求，荣不可冒。我岂不闻，我不敢告。富而可求，智者媚灶。\n从吾所好，卿勿复道。"
        },
        {
            "标题": "艳歌行",
            "作者": "欧大任",
            "内容": "日出东南隅，陌上光景杲。妾心畏蚕饥，闺中起常早。\n言采陌上桑，少年逢路旁。驷马立踟蹰，遣吏下请将。\n妾跪长太息，妾家有夫侍中郎。侍中五日一洗沐，门前车马烂生光。\n君自有妇妾有夫，钱刀何用徒区区。君可速归去，勿复问罗敷。\n采桑采桑朝露多，闺中蚕饥愁奈何。"
        },
        {
            "标题": "长歌行",
            "作者": "欧大任",
            "内容": "驱车出彼东门，遥望丘垄巑岏。白杨萧萧古坟，下有公子王孙。\n牛羊旦上，狐狸夕蹲，我心见之烦冤。"
        },
        {
            "标题": "摄山顶法光禅师草庵",
            "作者": "欧大任",
            "内容": "不是头陀苦行，由来佛性自圆。破釜闲支白石，瘦藤高挂青天。"
        },
        {
            "标题": "鞠歌行",
            "作者": "欧大任",
            "内容": "白日暄，朱草繁，黄鹄从风离哉翻。时罕遇，岁徂迁，婵娟思媚谁为言。\n剑在地，玉在山，剖璞飞光良独难。管仲奔，鲍叔言，智伯既灭豫让冤。\n嗟往者，不可攀，抚心感激涕汍澜。"
        },
        {
            "标题": "短歌行",
            "作者": "欧大任",
            "内容": "乐乐自生，人穷反本。生世几何，倏忽已晚。去者日疏，来者日亲。\n水流同源，木生同根。父母兄弟，岂伊异人。况有旨酒，云胡弗欢。\n白日冉冉，明膏继夕。调轸鼓丝，乐我亲戚。春有催耕，秋有促织。\n岁事方勤，及此游息。今日同堂，明日异乡。听我短歌，心如之何。"
        },
        {
            "标题": "古佛庵",
            "作者": "欧大任",
            "内容": "何处西来石佛，独留震旦名山。风雨飞空无迹，从来不闭禅关。"
        },
        {
            "标题": "石塔",
            "作者": "欧大任",
            "内容": "七叶珥貂何在，六朝乔木几家。独有厓王古塔，青天片片残霞。"
        },
        {
            "标题": "西涧上梅花盛开怀文德承",
            "作者": "欧大任",
            "内容": "白乳泉边石钵，梅华树下菟裘。谁道篱门不出，五湖今上扁舟。"
        },
        {
            "标题": "天开岩",
            "作者": "欧大任",
            "内容": "千劫无量世界，何年石壁初开。欲听山僧说法，空中万壑风雷。"
        },
        {
            "标题": "答冯郡博京口见讯因忆黎职方惟敬 其三",
            "作者": "欧大任",
            "内容": "丈室曾闻寄宿，尺书频遣寻盟。扁舟他夜月色，孤阁寒江雁声。"
        },
        {
            "标题": "千佛岭",
            "作者": "欧大任",
            "内容": "云里岩岩皆佛，石中字字是经。翠竹黄花总幻，摄山终古长青。"
        },
        {
            "标题": "珍珠泉",
            "作者": "欧大任",
            "内容": "问师万斛明珠，何如一酌醍醐。即此精修净业，泉头日结跏趺。"
        },
        {
            "标题": "答冯郡博京口见讯因忆黎职方惟敬 其四",
            "作者": "欧大任",
            "内容": "吾友中朝才子，罗浮万里炎方。京口劳君问讯，鲈鱼偏忆江乡。"
        },
        {
            "标题": "说经台",
            "作者": "欧大任",
            "内容": "佛祖不离文字，天花讲处飞翻。难与学人普说，请观不二法门。"
        },
        {
            "标题": "船若堂",
            "作者": "欧大任",
            "内容": "东望扶桑万丈，此中佛日常明。登堂始识开士，俨然一古先生。"
        },
        {
            "标题": "洲上四首 其一",
            "作者": "欧大任",
            "内容": "灌畦稍能种药，临水亦可弹琴。汉阴何有机事，坛下只送挐音。"
        },
        {
            "标题": "同罗思诚登玉镜台",
            "作者": "欧大任",
            "内容": "前不可见既往，后不可见将来。眼中之人未老，百年斗酒登台。"
        },
        {
            "标题": "马上望黄鼎诸村",
            "作者": "欧大任",
            "内容": "风雨声中落木，茅茨深处鸣鸡。过尽平湖十里，人家犹隔瀼西。"
        },
        {
            "标题": "洲上四首 其三",
            "作者": "欧大任",
            "内容": "生事庭前流水，世情竹外青山。抱膝长吟梁父，为园不闭柴关。"
        },
        {
            "标题": "经郁水",
            "作者": "欧大任",
            "内容": "漓水几时进帆，黔江一道惊波。驰义发兵何处，夜郎西下牂牁。"
        },
        {
            "标题": "洲上四首 其二",
            "作者": "欧大任",
            "内容": "稚子闲来弄影，丈人于此逃名。高枕独看春雨，沧涨几濯尘缨。"
        },
        {
            "标题": "洲上四首 其四",
            "作者": "欧大任",
            "内容": "长江万里扁舟，春水孤烟白鸥。何处高人持钓，百年吾道沧洲。"
        },
        {
            "标题": "答冯郡博京口见讯因忆黎职方惟敬 其二",
            "作者": "欧大任",
            "内容": "渐过茱萸佳节，高歌苜宿荒斋。有酒悠然独酌，美人渺矣予怀。"
        },
        {
            "标题": "寄远词二首 其二",
            "作者": "欧大任",
            "内容": "荡子经年未还，几看破镜云间。只道雁衔书至，雁门何处关山。"
        },
        {
            "标题": "答冯郡博京口见讯因忆黎职方惟敬 其一",
            "作者": "欧大任",
            "内容": "君在西津渡口，余登杨子江桥。一水盈盈相隔，烟波日望兰桡。"
        },
        {
            "标题": "大司徒钟阳马公哀词",
            "作者": "欧大任",
            "内容": "若有人兮钟山之阳，纕蕙带兮荷为裳。抗芝橑兮植桂栋，张椒帷兮扈药房。\n羌独往兮餐明霞，吸元精兮结若华。究无始兮憺大荒，思六合兮而为家。\n忽骎骎其高骞兮，翕北驱而淩厉。斥丰隆而鞭列缺兮，造旬始而谒上帝。\n豹纛熊轓，左右若驭。空兮倏雨，滃而焱卫。秉虬节而沛凤旌兮，吸嚊卉歙以容裔。\n帝谓荃之芳馨兮，命高驼而授之辔。俨驰驱于大陆兮，骋过都之骅骝。\n瞩圣哲之高轨兮，敢夷豫于林丘。世果值夫唐虞兮，遁不可兮巢由。\n历已届夫姒姬兮，身若许兮傅周。俯青岳而揽朱陵兮，折寒门而烛玄洲。\n四方上下以攸迈兮，望钟山而归游。左沧海而右武夷兮，又何不可以久留。\n厌埃壒之纠纷兮，扬芒熛而不可止。纡壹郁而太息兮，驾鸿濛而迤靡。\n划砰磕兮雷电，俄云谲而波诡。纷鼍鼓兮宵鸣，恍象轪兮晨征。\n过崦嵫兮万里，下天门兮扬灵。荃何来兮翩而翔，天苍芒兮江日黄。\n目眇眇兮愁予，恍四顾兮徬徨。邈钟山兮终古，寄遐思于失桑。"
        },
        {
            "标题": "寄远词二首 其一",
            "作者": "欧大任",
            "内容": "珠尽啼痕犹凝，玉消愁色方新。明月关山万里，回文欲寄情人。"
        },
        {
            "标题": "入烟霞后洞",
            "作者": "欧大任",
            "内容": "千峰欲淩倒景，万里可御泠风。试问烟霞洞口，何如鸡犬云中。"
        },
        {
            "标题": "燕京侠客行",
            "作者": "欧大任",
            "内容": "长安侠客重遨游，玉勒金羁控紫骝。宝剑腰间驰柳市，狂歌日暮醉青楼。\n齐驱并辔皆七贵，绣户朱帘连甲第。百万须臾尽一挥，扬眉吐气无韩魏。\n王孙公子竞喧阗，海错山珍玳瑁筵。翻笑珊瑚亡梓泽，可怜榛莽漏平泉。\n千金骏骨今何代，郭隗高台不复在。日月西驰水向东，韶光荏苒朱颜改。\n深红浅紫一春荣，今古回看鸿羽轻。金虎铜驼秋后柳，钟鸣鼎食雨中萍。\n人生快意旋亦失，不保今朝如昨日。昨日侯门似市朝，今朝邸第张罗罻。\n世情薄恶行路难，交态反覆令心寒。破除万事无过酒，愿君一饮辄尽欢。\n冥冥太虚有真宰，谁复长生与久视。志何高而死绵上山，怨何深而投汨罗水。\n沆瀣不须餐，金石不须饵。被纨饮酒以终始，侠客耳热啸且歌，声振林木激顽鄙。"
        },
        {
            "标题": "泛舟江上戏作采莲曲三首 其二",
            "作者": "欧大任",
            "内容": "浦口齐歌出荡边，叶残花败未回船。风吹罗袖沾微雨，道是无情亦可怜。"
        },
        {
            "标题": "许靖于交州赠士燮",
            "作者": "欧大任",
            "内容": "飞蓬落商秋，飘飖从风移。浮萍无定根，微生寄清池。\n伊余少艰窘，马磨匪足资。遭逢预谋议，众衅笺台司。\n肘腋乱无象，䲹钦盈路逵。忉怛虑苟宁，扬豫纷流离。\n吴人睨分鼎，江左东搴旗。屯险五七奔，罗罻性命危。\n汉地不可见，风波渺何之。行构士府君，交南挺雄姿。\n佐命才不乏，吴窦占前绥。吴苪率百粤，窦融保西陲。\n秉节二霸上，经学人伦师。五岭辑疆场，百室存旅羁。\n庆云垂末景，朝阳被光仪。游将濯兰沚，戢羽栖璚枝。\n薄随扶摇征，图南以为期。"
        },
        {
            "标题": "泛舟江上戏作采莲曲三首 其三",
            "作者": "欧大任",
            "内容": "雨过蘼芜绿满洲，一双鸂鶒对沉浮。王孙画舫归何晚，日暮湘江无那愁。"
        },
        {
            "标题": "泛舟江上戏作采莲曲三首 其一",
            "作者": "欧大任",
            "内容": "兰舟忆昔下横塘，莲花初开莲叶长。谁道今朝鶗鴂至，回桡愁见两鸳鸯。"
        },
        {
            "标题": "题朱子朗画二首 其一",
            "作者": "欧大任",
            "内容": "槛外碧波万里，窗间紫逻千回。日暮无人载酒，门前问字谁来。"
        },
        {
            "标题": "题朱子朗画二首 其二",
            "作者": "欧大任",
            "内容": "秋色山山木落，夕阳浦浦帆归。有客共登高阁，西风鲈鳜初肥。"
        },
        {
            "标题": "猛虎叹",
            "作者": "欧大任",
            "内容": "虎齧不避人贤豪，虎齧不避人贤豪。汝巢往蔽石岩嶅，汝食往嗜兽腥臊。\n何来白额今咆哮，横行不在南山坳。吾民膏血恣汝饕，充汝簠，润汝庖。\n呜呼，齧人谁不畏白额，狰狞头面蒙冠帼。行行或遇游猎人，汝防夜半蓝田客。"
        },
        {
            "标题": "议郎杨孚宅种洛阳松柏冬雪盈树对客作",
            "作者": "欧大任",
            "内容": "凉风十二月，蟪蛄鸣且悲。中林折枯桑，桐摧无留枝。\n松柏在庭前，昔从洛阳移。蜚雪倏盈尺，松柏流水澌。\n南北风土殊，动植各有宜。淮水变江橘，汳中无蜀巂。\n罗浮玳瑁绝，燕地汶篁萎。隃领集霰少，况我南海湄。\n君谓通神明，谁夺造化司。眄睐且适意，偶然君何疑。"
        },
        {
            "标题": "山栎篇赠子朋",
            "作者": "欧大任",
            "内容": "溪通锦海流，山珥黄冈麓。寿栎千春来，郁葱一嘉木。\n树且全天年，丰灌蕃郊牧。积霭远巘连，茂樾脩林矗。\n熙阳一以照，扶疏布晨旭。哲人志高蹈，介居遂幽筑。\n松石带屈蟠，芝兰互芬馥。岩阿偃贞遁，亭皋伫遥瞩。\n泰初以为邻，守墨以为谷。虬姿于此潜，凤德于此卜。\n虚静澹无为，精皎形穆穆。山高寿栎青，赤松邈前躅。"
        },
        {
            "标题": "平胡曲",
            "作者": "欧大任",
            "内容": "强胡自谓天骄子，单于王庭在边鄙。自从獯鬻二千年，呼揭薪犁三万里。\n狼烟忽起照秦云，诏传三十六将军。蓬莱殿颁双豹纛，骕骦厩赐五花文。\n此日嫖姚奉旄节，此时骠骑持铁钺。风随代马蹴长城，星逐吴钩下高阙。\n漠南漠北尽胡沙，万丈天山虏尚遮。属国将降犹转战，匈奴未灭敢言家。\n阗颜城下芦笳月，浦类海边刁斗雪。饮器争棒月支头，卷旗半带阏氐血。\n插羽飞书夹道欢，鸣铙归奏残胡灭。拜爵应歌吉甫诗，铭功不用燕然碣。\n洗兵瀚海且平胡，侯骑萧关塞草枯。无复秋风蹛林会，不劳夷邸筑西都。"
        },
        {
            "标题": "恶风叹",
            "作者": "欧大任",
            "内容": "边海入夏多恶风，今年十日五日同。闾阎万灶萧条后，城郭千门黯淡中。\n掀林古柳吹欲尽，刮地枯桑折已空。鸡犬晨号拥败壁，鸟雀昼啄微僵虫。\n白波溟濛绝津渡，家人斗粟营无路。先生晏眠被如铁，起窥窗牖半开户。\n村西老翁匍匐来，哽咽忧时贫不诉。四方水旱夙饱闻，五岭岁时似堪度。\n东南民力阴自竭，西北军输久难措。往年豫徵今年粮，斗斛取盈例非故。\n春农布种望雨泽，十日恶风势犹怒。丁男沟壑即未免，老朽骨骸宁复顾。\n独饥愿赐一国食，独寒愿赐千家布。恶风恶风日不已，那得帝恩广膏露。\n先生听此重悄然，独立三叹风益颠。租繇煎迫禾稼死，老翁何处呼皇天。\n吁嗟老翁莫哽咽，村东寡妇哭卖田，官家白系偿珠钱。"
        },
        {
            "标题": "寄远曲答巍甫佳甫",
            "作者": "欧大任",
            "内容": "君家兄弟名翩翩，三张二陆相后先。武邑华亭今可继，一蹴已度骅骝前。\n君在章曲江，我在粤海边。风萍一别二十年，中间消息凭尺素，鱼腹雁足时不传。\n昨者书邮自大庾，豫章急桨上横浦。开缄赠我双琅玕，写寄离怀几寒暑。\n百花洲上始相逢，忆别湖烟更湖雨。解归曾过灌婴城，咫尺龙沙未停橹。\n把臂无由一共君，从此相思梦中语。我岁垂八十，君未及五旬。\n我不可来君且住，匡庐秋月罗浮春。会时欢，别时怨。\n风萍何日重相见，君莫似东飞伯劳西飞燕。"
        },
        {
            "标题": "从军行",
            "作者": "欧大任",
            "内容": "汉家斥候漠东西，边尘万里暗鼓鼙。青海冻天胡雁断，阴山敕勒代马嘶。\n夕烽忽照甘泉殿，苦雾妖氛沉不见。官家秉钺赐康侯，将军受律出燕甸。\n贺兰鏖击嘉峪关，朔方扼险云中县。右地周袪更合营，左贤设伏仍邀战。\n旄头直北夺祁连，五道分麾度碛烟。三令五申严后劲，九门八阵集中坚。\n军中吹角鸣鼍急，十万长驱谁不前。黄沙一夜边风起，别部昆弥渡辽水。\n卷甲遥搴豹尾旗，搜兵荡扫龟沙垒。凭怒投鞭沧海头，凿空纵猎之罘里。\n小堪衅鼓骨都血，掷以膏原余吾髓。东师奏凯西未平，诏移玉帐征不庭。\n尺组便能系老上，丈矛频走收先零。剑挥莲萼行间照，笛散梅花戍后听。\n枕戈夜夜交河月，列阵朝朝太白星。左插忘归右繁弱，尚馀三箭报朝廷。\n誓欲亡胡胡已尽，封侯催铸黄金印。从军行行乐何如，振旅归来入里闾。\n匈奴自昔无长策，愿上君王实塞书。"
        },
        {
            "标题": "渔家",
            "作者": "欧大任",
            "内容": "鸬鹚渔梁日晒翅，渔翁唤妇煮江鳜，忽见江头酒船至。"
        },
        {
            "标题": "横梅行",
            "作者": "欧大任",
            "内容": "涛门六月不堪闻，鱼鳞汹涌屯黑云。鸡猪澳起龙蛇阵，烽火寨惊豺虎群。\n琉球急病书愤懑，高丽荡荡邦崩分。一时薄遣横海将，中原遥出伏波军。\n倭居海中闽浙近，五畿七道五百七十三之夷郡。\n萨摩摄摩竺前竺后弹丸耳，号令各出不可问。包茅谁得责荆蛮，楉矢那能勤肃慎。\n东南风便凭陵来，箕子周封良可哀。蜃气氤氲失城阙，鲸波蹴沓翻楼台。\n恶氛虽迫扶桑侧，玄菟乐浪三韩濊貊犹雄哉。辽左兵符下九天，将军横海拥楼船。\n田横岛雾迷传燧，徐市城云落控弦。秦时明月琅琊过，汉日飞虹碣石县。\n旄头星已中宵灭，何可干将空浴铁。馘蛮首，饮蛮血，倭奴丑类涛前绝。\n夜夜梅花玉笛寒，双吹鸭绿江头雪。"
        },
        {
            "标题": "金门歌送苏叔大入京",
            "作者": "欧大任",
            "内容": "君不见金马门，交疏结绮拱朱轩。云里天垂丹凤阙，星前霞映紫微垣。\n岧峣三殿当空起，日华东照明光里。双茎露掌直南山，片石虹桥临渭水。\n门开宦署只罘罳，摇佩鸣珰待诏时。白虎持经决同异，柏梁受简连歌诗。\n苏生珊瑚枝，少小芙蓉锷。刀布不肯赍，自谙太常学。\n蛾习春弦拥蕙帷，蠹窥冬简扃芸阁。千金狐裘五丝鞭，一朝大笑长安乐。\n于今西北是长安，驿楼官树向桑乾。骅骝蹀躞风鬃动，雕鹗凭淩雪羽搏。\n三千奏牍金门入，深山蒿庐更簪黻。大官梁肉频被赐，尚方笔札行当给。\n建章驺牙重栎新，混邪十万将来臣。汉庭莫哂酣歌客，也有东方谏猎人。"
        },
        {
            "标题": "载酒夜过普惠僧舍访吴虎臣",
            "作者": "欧大任",
            "内容": "漆园吾岂傲，骑马亦闲行。为访无家客，因知出世情。\n院灯驯鸽下，山磬暝鸦惊。浊酒逢君醉，浮沉不用名。"
        },
        {
            "标题": "少司马石峰陈公哀词",
            "作者": "欧大任",
            "内容": "东风吹雨木兰洲，司马山前逝水流。无复中朝瞻剑舄，空令南海想旌斿。\n阡题京兆犹原氏，冢象祁连拟霍侯。都下有人称故吏，不堪涕泪过西州。"
        },
        {
            "标题": "安远驿下送别叶男兆宰福清",
            "作者": "欧大任",
            "内容": "天边叶县令，何日别皇畿。驿树迎官舫，江云映彩衣。\n辱楼沧海近，雁字晋安稀。期尔陪仙仗，双凫正北飞。"
        },
        {
            "标题": "封少司马曾公子玉七十初度奉寄二首 其一",
            "作者": "欧大任",
            "内容": "薇省何年赋遂初，岳云关月照悬车。缁衣家代司徒职，金匮人滕尚父书。\n已诏门庭供几杖，且从江汉狎樵渔。岁开七帙方强健，宪老还来拜玉除。"
        },
        {
            "标题": "西林篇寄安茂卿",
            "作者": "欧大任",
            "内容": "璆山不断吴天碧，词客开林似安石。长荡千家曲隑青，高楼一片五云白。\n蒲溪兰坂槿为援，月榭风轩桂是尊。已见吹箫迎竹浦，更逢移艇问花源。\n万花拥袂何葱茜，几曲歌喉递流啭。坐满佳宾北海欢，歌邀群从西池宴。\n江陵幼妇竹枝词，清溪小姑桃叶诗。谢公雅善洛生咏，胜在东山游乐时。\n东山岂必终焉志，辟书四十膺朝寄。看君长笑向西林，我诗更续琅琊记。"
        },
        {
            "标题": "封少司马曾公子玉七十初度奉寄二首 其二",
            "作者": "欧大任",
            "内容": "郢上仙翁鬓未华，帝乡元自有烟霞。五千言授因关尹，九十书传似伏家。\n彭泽尊醪新酿秫，南阳潭水半沾花。君看瑶草年年长，何但青门老种瓜。"
        },
        {
            "标题": "司马曾公邀过澹然斋玩梅花作",
            "作者": "欧大任",
            "内容": "尺书邀赏凤城隈，献岁春从淑气回。斋里花停羌笛奏，尊前雪待郢歌来。\n上林渐及芳菲日，东府今推赋咏才。独有何郎惊节序，十年官阁兴偏催。"
        },
        {
            "标题": "寿州望八公山",
            "作者": "欧大任",
            "内容": "淮南昔好道，稽首八公迎。白日飞光驻，黄金大药成。\n鹤軿邀远举，鸿宝恋长生。山下闻鸡犬，云霞空寄情。"
        },
        {
            "标题": "灵谷酌八功德水",
            "作者": "欧大任",
            "内容": "万松深一径，卓锡自何年。苑□随僧坐，江莺唤客眠。\n钟陵居士宅，石臼朗公泉。醉眼醍醐绿，何须更问禅。"
        },
        {
            "标题": "辛卯元日梦中作",
            "作者": "欧大任",
            "内容": "元会衣冠岁又逢，梦回犹听景阳钟。彤楼日影三千丈，紫禁烟花一万重。\n谒者催班趋北阙，词臣握管颂东封。西都汉道今方盛，尚有辞荣邴曼容。"
        },
        {
            "标题": "酬沈仲举同张汝中胡烈卿张诚甫过饮",
            "作者": "欧大任",
            "内容": "群才翩矣集，二仲醉何妨。蒋诩开荒径，彭宣到后堂。\n名高金马署，心远白云乡。漫道京台乐，燕歌听尔长。"
        },
        {
            "标题": "泰州九日登望海楼怀梁公智黄幼章",
            "作者": "欧大任",
            "内容": "把菊偏惊久客情，淮河西下蓟鸿声。楼船万里沧波涌，砧杵千家朔吹生。\n绝塞频年犹住牧，故乡多难未休兵。君看天地干将气，不为悲秋泪满缨。"
        },
        {
            "标题": "西苑十二首 其八 芭蕉园",
            "作者": "欧大任",
            "内容": "谁道神山远，依然玄圃通。琼瑶无隙地，苜蓿满离宫。\n吹绿晴湖曲，飞霞小殿东。史臣焚草后，蓂历万年同。"
        },
        {
            "标题": "题张司马巴川草堂",
            "作者": "欧大任",
            "内容": "仗钺仍簪柱后冠，珊瑚树且挂渔竿。岷山流远江成字，巴岳云深谷似盘。\n簟展新青桃竹滑，尊开重碧荔枝寒。晋公已拜裴中令，铭鼎西堂岁岁看。"
        },
        {
            "标题": "江中桂楫曲",
            "作者": "欧大任",
            "内容": "千里飞流通楚烟，三津浊浪引巴川。西南扬子源何极，一望瀰漫桂楫前。\n羊角飙驰吹骤雨，鱼鳞云起合瑶天。远见青龙浮浦上，乍疑白马戏涛边。\n樯动相风乌并转，缆移立堠鹭齐牵。孤树苍茫难辨影，惊湍荡漾不成圆。\n何处榜人歌扣枻，更逢津吏醉持船。艑遇轲峨知贾客，髻梳倭堕学江仙。\n渔童昼自催鸣鼓，姹女时能工数钱。底事狂夫书不到，别离经岁又经年。"
        },
        {
            "标题": "寄大司空郢中曾公十四韵",
            "作者": "欧大任",
            "内容": "云梦风清麟凤出，祝融天启八千期。幼龄德器传三楚，壮岁才名完四陲。\n制锦受徵贤令起，含香入奏省郎推。关门策骏趋秦士，燕地攻驹走塞儿。\n已向奉车严仆正，更从授钺统戎麾。占乌蜀幕迎开府，饮马巴川待誓师。\n充国诸屯留戍久，孔明五月渡泸迟。将军即垒平都掌，元老铭勋勒九丝。\n梦召灌坛祈父后，星寒贯索大江湄。畴咨遂正冬官位，宅揆应逢圣主知。\n眷以股肱承简命，真看五十拜台司。朱提宣赐缄文绮，紫诰疏封照赤墀。\n遥想衣冠为寿日，正当霄汉被恩时。陪京尚隔瞻槐棘，延首河山寄颂诗。"
        },
        {
            "标题": "罗山九可诗 其九 可隐",
            "作者": "欧大任",
            "内容": "世业已千秋，明农不待求。桥边黄石在，留伴赤松游。"
        },
        {
            "标题": "泛白马湖怀吴道南陆长庚",
            "作者": "欧大任",
            "内容": "一片征帆白马堤，射阳西更博支西。淮南二隐遥相望，谁道风流在剡溪。"
        },
        {
            "标题": "伯融潜甫宗平诸王孙邀饮怀白堂",
            "作者": "欧大任",
            "内容": "公子西来孰辔过，千秋虚左事如何。岂缘白发劳车骑，曾是朱门爱薜萝。\n家自列侯人竞爽，风存大国客能歌。深杯不觉淹清夜，共向灯前散玉珂。"
        },
        {
            "标题": "寄赵计部梦白时监仓天津",
            "作者": "欧大任",
            "内容": "一出铜驰几望京，词人籍甚赵郎名。文推邺下刘公干，狂似陈留阮步兵。\n清啸高楼遮海戍，转输连舰发津城。溯波双鲤无因至，何限中原尺素情。"
        },
        {
            "标题": "白杲镇冒雪趋麻城寄袁履善",
            "作者": "欧大任",
            "内容": "万树官梅照酒杯，为谁千里雪中来。貂裘零乱飞花坠，马足淩兢踣铁开。\n草埠河将成玉渚，木陵山已作瑶台。却忆郡斋袁夏甫，青绫深拥散衙回。"
        },
        {
            "标题": "寄李郡博子荩",
            "作者": "欧大任",
            "内容": "先朝释褐省郎中，谪宦犹居白雪堂。齐客风流推稷下，鲁儒文学在吴乡。\n衔鱼已听诸生报，割肉曾闻侍从狂。东望姑苏秋雁渺，尺书何日到江阳。"
        },
        {
            "标题": "赠白马寺八十觉上人",
            "作者": "欧大任",
            "内容": "幻住庵前一衲衣，黄杨树老白云飞。师今莫问人间世，只记西来几日归。"
        },
        {
            "标题": "太霞洞天为永昌周象贤赋",
            "作者": "欧大任",
            "内容": "兰津渡口望天池，曾见王乔来去时。山气晓蒸华马国，海云寒接碧鸡祠。\n丹砂不用求勾漏，采幔应看胜武夷。觞客九霞堪一醉，何年瑶水与君期。"
        },
        {
            "标题": "白马寺",
            "作者": "欧大任",
            "内容": "河山百二走关门，经入中原佛自尊。白马驮从天竺国，青鸳飞傍给孤园。\n蒲团雪积花前供，贝简云深石上翻。自昔南宗称弟子，不将文字与僧论。"
        },
        {
            "标题": "送黎秘书惟敬得请致仕二首 其二",
            "作者": "欧大任",
            "内容": "百花潭水即沧浪，中有松柏参天长。比屋豪华固难数，人生会合安可常。\n素知贱子甘贫贱，自笑狂夫老更狂。会是排风有毛质，托身白云还故乡。"
        },
        {
            "标题": "张羽王邀游白塔寺太初上人精舍",
            "作者": "欧大任",
            "内容": "西迁君始返，余亦陆同沉。难偈双趺冷，经禅一树深。\n清斋能缮性，白日见修心。欲问南宗学，相随到少林。"
        },
        {
            "标题": "读姚鸿胪禁中供事诸作辄赋一首",
            "作者": "欧大任",
            "内容": "鸣佩侍臣随，炉烟傍玉熙。预承瑶水宴，曾奉柏梁诗。\n礼乐尊周朔，衣冠肃汉仪。河东虽欲赋，徒有鬓成丝。"
        },
        {
            "标题": "秋日同周象贤沈道桢游白云观",
            "作者": "欧大任",
            "内容": "燕九人能往，斯游我自偏。长廊频落叶，匹马独闻蝉。\n鸡犬驱何日，烟霞似昔年。泉凝丹井月，门锁白云天。\n法磬鸣霜后，经函散石边。宁劳东海上，即此候神仙。"
        },
        {
            "标题": "送淩进士元学知合肥",
            "作者": "欧大任",
            "内容": "才子当年董贾俦，都亭结绶肃华辀。雩娄西入中原路，桐柏东来大渎流。\n保障万家宜廪庾，渔樵百里尽歌讴。名高三辅循良传，计最何时拜冕旒。"
        },
        {
            "标题": "夏日周公瑕马从甫陆成叔同集悦上人禅房得书字",
            "作者": "欧大任",
            "内容": "嘉会逢休沐，城南枉客车。竹深三径里，松偃六朝馀。\n贝叶齐诗策，莲花照梵书。词华青玉管，禅诵白云庐。\n棐几凉蕉石，清斋瞻笋蔬。逍遥持论后，玄度意何如。"
        },
        {
            "标题": "答豫草五宗侯五首 其一 答宗良",
            "作者": "欧大任",
            "内容": "心往宗雷学，劳劳法署臣。风嘶朱鬣马，月傍白纶巾。\n金粟名居士，柴桑托隐人。何因咨密义，移艇大江滨。"
        },
        {
            "标题": "答豫草五宗侯五首 其五 答孔阳",
            "作者": "欧大任",
            "内容": "海子绕金堤，灵台亦寄栖。诗来燕馆北，人在楚江西。\n霜落鲈应上，沙寒雁更啼。所思同剡水，须到武阳溪。"
        },
        {
            "标题": "韩承志阮时济张幼于马云卿陈忠甫吴德光周懋脩钱功甫黄子华张孟彪舟送宝带桥赋别得关字",
            "作者": "欧大任",
            "内容": "词客来相送，菰芦一棹间。捲帘披晚雾，持盏看秋山。\n心远冥鸿去，行疲老马还。谁堪吴榜曲，歌半似阳关。"
        },
        {
            "标题": "寻宝峰寺故址",
            "作者": "欧大任",
            "内容": "昔人卓锡地，闻有化城开。寺是何年废，山经几劫灰。\n雨花今寂寞，霜草独徘徊。念此亦几坏，浮生益可哀。"
        },
        {
            "标题": "报恩寺塔灯",
            "作者": "欧大任",
            "内容": "九级琉璃净土旁，帝城今现玉毫光。因看塔火知生灭，未必高僧舍利藏。"
        },
        {
            "标题": "九日下道园山还舟飓风起投宿抱旗山下人家",
            "作者": "欧大任",
            "内容": "日暮烟波阻异乡，天涯飘泊遇重阳。来时野老初争席，饭罢山人复馈浆。\n风急每惊松子落，雨多偏入涧声长。谁堪羁旅逢今夕，愁绝关河雁几行。"
        },
        {
            "标题": "同家兄公毅泊舟青萝山下忆故从兄元龙四首 其二",
            "作者": "欧大任",
            "内容": "冒寒曾上抱旗山，逸步飘然不可攀。明日招魂向山上，江南摇落早知还。"
        },
        {
            "标题": "登报恩寺塔",
            "作者": "欧大任",
            "内容": "塔倚长干寺，经传白下僧。六朝城市尽，江涌佛前灯。"
        },
        {
            "标题": "九日登观海楼送陈士鹄北上",
            "作者": "欧大任",
            "内容": "西风平楚莽萧萧，天畔登楼正泬寥。万户砧声催夕照，千帆涛色送秋潮。\n青山谢傅相将去，白首冯公尚未招。此地明年重忆汝，佩萸应在紫宸朝。"
        },
        {
            "标题": "赠斌公",
            "作者": "欧大任",
            "内容": "六根无尘性不染，赟公八十惟真如。忆公少小出家日，曾以沙弥事太虚。\n太虚昔住宝胜院，执巾棒锡参禅观。海内陈庄此一时，从师亦得陪琴砚。\n慈航东渡到长干，天界登堂甘露漙。楞严圆觉俱妙解，九流遍涉增波澜。\n东吴顾老名江左，王陈谢许同文社。旬日每因支遁留，新诗几为汤休写。\n只今最盛秣陵才，半入人天会里来。东林旧事欣重睹，北山草堂先已开。\n彭泽归来陈子野，家风自是清净者。隐囊纱帽与公谈，长生木瓢劝公把。\n流沙西去更何时，五千文字度毗尼。青天缥缈真人气，东望惟应尹喜知。\n沉冥柱下藏室吏，天竺先生伯阳氏。青牛还候出函关，我欲问之邢太史。"
        },
        {
            "标题": "答刘宗道别后见寄",
            "作者": "欧大任",
            "内容": "浔阳别后叹离居，雁尽谁期更有书。西去潇湘八千里，前途何处望双鱼。"
        },
        {
            "标题": "刈稻",
            "作者": "欧大任",
            "内容": "舍穫在兹日，田家水旱忧。东皋犹惜雨，北崦稍宜秋。\n粳秫收堪积，鸡豚饱易游。老夫思食力，贷不向河侯。"
        },
        {
            "标题": "长安月送康子秀还武功",
            "作者": "欧大任",
            "内容": "胡姬酒楼春尚寒，辛夷花落梨花残。秣马楼前送归客，可怜明月满长安。\n长安归客子康子，父为武功康太史。射策礼闱新报罢，觅官铨省复见抵。\n么么龌龊那可骄，屠狗吹箫竟谁是。咄嗟独因英雄人，汉庭公卿尽金紫。\n子康子，尔不能学人，椎鲁不识字。尔不能学人，骪骳不知耻。\n修撰竟非阉竖党，丈夫岂用钻刺起。反将侧目恨辕生，但亦少年逢灌氏。\n昨者官有行太仆，乞骸被劾承风指。勇退曾无一奖书，吹嘘敢复言荐士。\n行路难，歌莫喧。送将归，舌犹存。抱经高卧浒西园，何似陆沉金马门。\n天池六月且一息，九万里风鹏飞翻。龙门之草兰台札，马班世史尔家阀。\n何处千盘太白山，相思一片长安月。"
        },
        {
            "标题": "北邙山临望洛阳城",
            "作者": "欧大任",
            "内容": "汉主河山锦绣多，西人望幸意如何。金墉半纳缑嵩月，鼎观平临谷洛波。\n自昔五经称白虎，只今诸少满铜驼。抽毫赋客兰台下，听得东都父老歌。"
        },
        {
            "标题": "送陈道襄转江西大参开府岭北",
            "作者": "欧大任",
            "内容": "十年骢马豫章城，斗下曾看剑气明。隃岭路当新建节，度辽人识旧谈兵。\n越裳翡翠春将贡，沧海楼船浪已平。客忆丹砂君莫笑，葛洪今向庾关行。"
        },
        {
            "标题": "雷比部携酒同古比部夜过得何字",
            "作者": "欧大任",
            "内容": "寂寞无奇字，其如载酒何。秋辞三署直，夜向五陵过。\n玉笛吹花早，银床坠叶多。他宵明月下，荒径忆鸣珂。"
        },
        {
            "标题": "翠岩在碧云村外",
            "作者": "欧大任",
            "内容": "风泉鸣日夕，山翠入虚无。霁后寻芜径，云中得奥区。\n鹤来窥绿检，仙去长青蒲。谢客时攀叶，松门兴未孤。"
        },
        {
            "标题": "汴梁怀古",
            "作者": "欧大任",
            "内容": "缥缈宫城十二楼，玉津无复昔年游。烟深废苑常疑雨，柳折残堤半似秋。\n遗老尚能谈楚汉，平台谁更召枚邹。輶轩一望中原路，长送黄河过汴州。"
        },
        {
            "标题": "广陵驿送王元美兄弟归吴中",
            "作者": "欧大任",
            "内容": "孤臣去国意何如，客路秋风广柳车。双阙恩曾怜狗马，五湖归不为鲈鱼。\n江头颇问观涛赋，霜后应题寄橘书。从此东南思二美，暮天搔首一踌躇。"
        },
        {
            "标题": "诏问边事有感",
            "作者": "欧大任",
            "内容": "十行频下问边陲，侦虏今劳几万师。左地虽羁诸校尉，乌孙犹苦两昆弥。\n颇勤聚米谈兵事，正及飞刍实塞时。金印绯衣殊锡久，不知何以答恩私。"
        },
        {
            "标题": "送蔡伯华谪福建盐运判官兼寄张伯邻",
            "作者": "欧大任",
            "内容": "潞渚冲寒万里舟，主恩犹遣七闽游。空歌斑竹乘青兕，何处沧波下白鸥。\n石动馔鲜官舍晚，水晶盐满客盘秋。所思南望琅玕曲，好共张衡咏四愁。"
        },
        {
            "标题": "友芳园杂咏为吕心文作二十五首 其十九 友芳桥",
            "作者": "欧大任",
            "内容": "沧漭西池下，芙蓉荫渠水。几曲赤阑桥，门似高阳氏。"
        },
        {
            "标题": "华父元光诸子过舍弟明叔酒禅阁同集",
            "作者": "欧大任",
            "内容": "好客田家少，清斋秋事閒。益惟三友者，游岂五侯间。\n玩世非关酒，逃禅不在山。诸生依绣佛，长笑虎溪还。"
        },
        {
            "标题": "别吴翁范翁棐翁晋兄弟三首 其三",
            "作者": "欧大任",
            "内容": "丹山鸑鷟越公儿，孔李通家赠我诗。别后天涯定相忆，傥能江左寄璚枝。"
        },
        {
            "标题": "别吴翁范翁棐翁晋兄弟三首 其一",
            "作者": "欧大任",
            "内容": "孝丰鼎族姓为吴，尔祖联翩二大夫。世德延陵今不乏，更看文藻冠三都。"
        },
        {
            "标题": "吴少蒙北上余将赴光州赋别长句",
            "作者": "欧大任",
            "内容": "昔游汝南与君友，雪中共醉平舆酒。今日淮南与君别，尊前又遇芜城雪。\n回首星霜已七年，当时地主使君贤。使君姓徐字子与，郡斋宾客常满前。\n下榻共推陈仲举，游山况似谢临川。一从罢郡播迁久，姓名借客亦可怜。\n起家昨岁淮南过，诵君佳句在口边。君渡江来复游蓟，敝裘却向并门曳。\n值余忽捧浮光檄，出郊难判广陵袂。汝水悠悠望蓟云，周璆郡里或相闻。\n公卿置驿长安否，应忆风流徐使君。"
        },
        {
            "标题": "别吴翁范翁棐翁晋兄弟三首 其二",
            "作者": "欧大任",
            "内容": "壁立中丞第一峰，后来叠出玉芙蓉。河东从此称三凤，汝水何劳羡八龙。"
        },
        {
            "标题": "送刘别驾应虞赴松江",
            "作者": "欧大任",
            "内容": "大邦资画诺，岂但汉功曹。学以家传贵，名因吏隐高。\n九峰开晓色，三泖泛春涛。已待王祥起，何人赠佩刀。"
        },
        {
            "标题": "寄陈贰守在璞",
            "作者": "欧大任",
            "内容": "十五年前别，题书谢不能。郁林闻盛誉，营道喜先登。\n诗忆参军府，才推大郡丞。蒐兵收上策，勒颂纪中兴。\n梦去曾攀岳，心期在饮冰。春来归雁早，何以报金陵。"
        },
        {
            "标题": "金陵逢张玄超同集许仲贻宅",
            "作者": "欧大任",
            "内容": "雪满清溪溪水滨，怜余憔翠鬓毛新。秋风久已闻张翰，朗月何期遇许询。\n文学宴中将别客，太常斋里是醒人。明朝汝颍西游路，江左风流忆葛巾。"
        },
        {
            "标题": "送刘评事少脩调望江令",
            "作者": "欧大任",
            "内容": "雪花燕甸马鞯寒，又送鸣珂出禁銮。三礼甲科郎选重，大雷渔长主恩宽。\n且因粳稻移家去，岂谓风尘作吏难。闻是尚方曾赐舄，飞凫还望到长安。"
        },
        {
            "标题": "俞舜岳至得刘评事长钦见讯因酬原韵",
            "作者": "欧大任",
            "内容": "尺书新得故人裁，笈里云霞手自开。旧学知从刘向授，虚名宁为郑玄来。\n几闻郢里阳春曲，何处秋风白下台。若问讲经同异事，石渠今待汉家才。"
        },
        {
            "标题": "伏波桥下别士鹄",
            "作者": "欧大任",
            "内容": "携手河梁日，梅花欲满枝。他时逢驿使，寄尔一相思。"
        },
        {
            "标题": "题丁南羽画吴明卿云山冰井图二首 其二",
            "作者": "欧大任",
            "内容": "辘轳何所用，注兹玉晶盘。阴山雪欲下，榻畔鸣琅玕。"
        },
        {
            "标题": "题丁南羽画吴明卿云山冰井图二首 其一",
            "作者": "欧大任",
            "内容": "鹤下丁生笔，斋头到公石。六月乍清凉，婆娑玉华客。"
        },
        {
            "标题": "立秋日同李明府过宝藏上人遇法光禅师",
            "作者": "欧大任",
            "内容": "商飙忽到双林下，相见伏牛山里人。连花会上看颜色，问是恒河第几尘。"
        },
        {
            "标题": "九日同梁仲登黄贤甫登刘王郊台",
            "作者": "欧大任",
            "内容": "把菊复载酒，登台酬赏心。荒榛满天地，片雨暗山林。\n代迥华风变，云愁霸气沉。十年长剑在，吾欲扫氛祲。"
        },
        {
            "标题": "送沈宪副徵甫备兵江西",
            "作者": "欧大任",
            "内容": "铨管清曹羡握兰，五花骢引绣旌干。论兵名蚤摽麟阁，待宪权新壮豸冠。\n章水天浮诸郡出，匡庐云落九江寒。卷帘不必舒长啸，秋色还能散帙看。"
        },
        {
            "标题": "伍行人庙",
            "作者": "欧大任",
            "内容": "古庙荒凉日，犹题伍大夫。梓存悲兔伏，茅散病鸱呼。\n西战啼哀郢，东门看破吴。可怜行乞客，市上一箫孤。"
        },
        {
            "标题": "慈圣皇太后寿日上御皇极殿受贺赐宴",
            "作者": "欧大任",
            "内容": "上寿慈闱侍玉銮，龙颜晓色御楼看。祝同嵩岳千官听，宴似瑶池万岁欢。\n马乳入觞催举酹，虎盐登俎饫加餐。镐京此日臣何幸，既醉恩深欲报难。"
        },
        {
            "标题": "答黄淳父见寄",
            "作者": "欧大任",
            "内容": "萧瑟君怜楚调同，篇诗遥寄海楼东。五湖心共飘蓬远，十载名因说剑雄。\n倚仗柴门看暮雨，挥毫江馆送秋鸿。西阊北固风烟接，从此相寻钓艇中。"
        },
        {
            "标题": "寄余德甫",
            "作者": "欧大任",
            "内容": "十载弹冠答圣朝，短衣今自傍渔樵。诗名不借青云大，交态谁疑白眼骄。\n病免风尘犹澒洞，居閒宾客未萧条。匡山只隔南禺路，醉把梅花上铁桥。"
        },
        {
            "标题": "登龙兴寺天宁阁同胡佥宪伯贤阅观音像",
            "作者": "欧大任",
            "内容": "佛阁淩空百尺浮，六鳌曾此负神丘。金身天竺来何日，石塔波罗到几秋。\n恒岳烟消通大漠，滹沱风急涌寒流。凭高岂但超尘劫，咫尺彤云是帝州。"
        },
        {
            "标题": "夜泊海珠江",
            "作者": "欧大任",
            "内容": "旅泊江城蜡炬残，愁闻使者募材官。秋成百粤诛求尽，乱后三吴戍守难。\n楼橹月明乌鹊起，海门风急皂雕寒。谁令白首含毫客，时向霜前把剑看。"
        },
        {
            "标题": "送大宗伯杨公谢病还姑苏",
            "作者": "欧大任",
            "内容": "一代贤哉疏大夫，官僚供帐拥城隅。鳣鱼家学先名汉，莼菜乡心已向吴。\n将作旧劳书左省，秩宗新礼在东都。归来震泽烟波阔，不待君王赐鉴湖。"
        },
        {
            "标题": "夏夜同刘廷尉吴驾部顾司勋集李司封宅",
            "作者": "欧大任",
            "内容": "钟岭临高阁，双桐夏亦寒。邀欢樽是桂，并署握皆兰。\n赋借文犀管，酣欹紫箨冠。夜深留客久，星汉一盘桓。"
        },
        {
            "标题": "大雪省中对梅花怀李司封于田",
            "作者": "欧大任",
            "内容": "钟山南署玉龙蟠，带得罗浮一树寒。谁谓分曹犹隔舍，今宵不共故人看。"
        },
        {
            "标题": "忆周汝砺",
            "作者": "欧大任",
            "内容": "都亭一以别，闻尔在毗陵。白袷初归客，青山不负丞。\n持醪因嫩菊，擘蟹爱寒蒸。从此秋风艇，江南忆季鹰。"
        },
        {
            "标题": "广陵怀古二十首 其二十 瓜洲",
            "作者": "欧大任",
            "内容": "击楫过瓜洲，楚歌忽风雨。江门春浪生，夜夜蛟龙语。"
        },
        {
            "标题": "过乌利岩寻乌利仙修炼故迹",
            "作者": "欧大任",
            "内容": "仙灵有窟宅，瑶木带岩扃。我行访名山，始识乌利名。\n万里从罡风，飘飖云中行。借问此何所，乃是真人庭。\n餐霞结灵气，晞发朝阳升。羽化入帝乡，倏忽见云軿。\n愿言从之游，斋洁练我形。纵身天汉上，谢彼尘世荣。\n玄洲邈何在，咫尺昆崙城。从此游无穷，延年以长生。"
        },
        {
            "标题": "黄明府公补六十一初度",
            "作者": "欧大任",
            "内容": "天边十五汉星郎，绶绾桃花佩水苍。陶令隐从三径里，葛侯归向二楼旁。\n丹砂几转藏勾漏，玉舄何年出尚方。客有紫芝歌劝酒，不妨丝竹引壶觞。"
        },
        {
            "标题": "答黄清甫因讯谈世重",
            "作者": "欧大任",
            "内容": "故人能枉策，已是十年期。到寺惟看竹，题门一赋诗。\n参军枢筦客，徵士汝南师。不厌青毡冷，黄花尚未迟。"
        },
        {
            "标题": "赠薛子熙兼柬杜青州",
            "作者": "欧大任",
            "内容": "君不见陶公不能谒督邮，君不见李白愿识韩荆州。\n嗟君结交二千石，古之杜毋今君侯。君侯佩印牧青社，桑枣万家春满野。\n羔币缤纷聘士人，中和宣布劳讴者。闻君下榻郡斋时，多暇登楼日赋诗。\n不署议曹参府事，但随上计朝京师。燕山嵯峨雪三尺，燕市酒徒共朝夕。\n君侯召对将有期，门下窃讥客无益。君不见王生嗜酒一何能，渤海片言汉帝称。\n卿寺今须贤太守，知君不愧水衡丞。"
        },
        {
            "标题": "金陵遇诚意伯刘君饮酒歌",
            "作者": "欧大任",
            "内容": "君之烈祖起括苍，攀龙附凤从高皇。帷幄前筹决征伐，不数汉代张子房。\n论功开国居第一，汗马勋劳宁敢当。泰山为砺河为带，金书铁券同侯王。\n从此悠悠二百载，鼎彝虽勒恩中改。宁因饮酎责黄金，讵为煮盐擅东海。\n外戚金貂奉朝请，麟阁宿勋几家在。苗裔飘零编户同，英灵感会风云徙。\n先帝持绍功臣封，君首蒙恩拜九重。留侯已复山河誓，岂但褒公与鄂公。\n宿卫禁中时引见，前年军府开江东。刀笔何人肆媒蘖，屏居亦似蓝田中。\n我来共饮金陵市，悲歌醉把箜篌倚。只今烟尘满边鄙，羽林材官儿戏耳。\n至尊念君曾抚髀，问是郁离之孙子。竖儒不足报朝廷，酒酣拂剑君当起。"
        },
        {
            "标题": "腊日敬美见过饮酒歌",
            "作者": "欧大任",
            "内容": "北风腊八寒云白，海子金堤冰一尺。学宫之东禅院西，"
        },
        {
            "标题": "鄢陵逢胡十九饮酒歌",
            "作者": "欧大任",
            "内容": "京洛缁尘人共厌，相逢盘礴彭冈店。馆里歌呼持浊醪，灯前拂拭看雄剑。\n外黄游侠自西回，小阁杏花红粲开。儿童淮汝无消息，那得长安有使来。\n行人问路居人笑，妇姑城北停残照。君不见鲍氏空能东武吟，阮公且向蓬池啸。"
        },
        {
            "标题": "题李鸿胪山水障子四首 其二",
            "作者": "欧大任",
            "内容": "金沟水溢白云池，万朵莲花映绿漪。一曲江南茜裙女，轻舟来唱采菱词。"
        },
        {
            "标题": "题王子新所藏赵承旨山水小景二首 其一",
            "作者": "欧大任",
            "内容": "虎溪流曲泉，鹿门隐高树。山人不入城，日暮自来去。"
        },
        {
            "标题": "题王子新所藏赵承旨山水小景二首 其二",
            "作者": "欧大任",
            "内容": "落日芙蓉渚，轻风杨柳矶。船头独吹笛，时见白沤飞。"
        },
        {
            "标题": "丛台",
            "作者": "欧大任",
            "内容": "磁州北走邯郸道，一上高台万里思。马服山从低树见，葛鹅城为浊河移。\n啼乌岂是娇歌日，衰草全非袨服时。六国不知蚕食易，西来游客最堪疑。"
        },
        {
            "标题": "题沈周画渔父问屈原图",
            "作者": "欧大任",
            "内容": "避世吾堪老一蓑，江潭憔悴尔如何。远游未可南疑去，犹及沧浪咏九歌。"
        },
        {
            "标题": "九日同黄廷寅黎惟敬游菖蒲涧访玉舄亭故址",
            "作者": "欧大任",
            "内容": "九日高台坠露清，千年残观紫烟平。铁桥不见仙人过，玉舄空留海客名。\n鹄岭晓看阊阖色，鸾霄秋送佩环声。涧边瑶草空相待，游戏玄洲下赤城。"
        },
        {
            "标题": "斋后尝酒",
            "作者": "欧大任",
            "内容": "莲花社客葛巾行，横得攒眉嗜酒名。弥勒若容餐米法，不妨苏晋共持觥。"
        },
        {
            "标题": "朱真人朝斗坛",
            "作者": "欧大任",
            "内容": "彩雾沉沉瑞气浓，步虚声过七星松。笙箫半在丛霄馆，鸾鹤常依见日峰。\n宝鼎暂将明水注，金书仍许白云封。一辞阿母瑶池宴，长听花台午夜钟。"
        },
        {
            "标题": "广陵怀古二十首 其十三 禅智寺",
            "作者": "欧大任",
            "内容": "高僧话六朝，焚香共清昼。无数江南山，尽列窗中岫。"
        },
        {
            "标题": "九月朔昌平道中少宰何公见示登览之作用韵奉和",
            "作者": "欧大任",
            "内容": "千骑出郊坰，行寻督亢亭。露华长塞白，秋色太行青。\n玩世求中圣，尊生学大宁。从公玄览处，何但小沧溟。"
        },
        {
            "标题": "题徐朝直课子图",
            "作者": "欧大任",
            "内容": "学已推文苑，儿今更宁馨。壁藏济南简，家授广川经。\n夜诵镫常碧，晨趋佩自青。豫章名父子，奎斗焕江星。"
        },
        {
            "标题": "秋日偕同社朝汉台游眺",
            "作者": "欧大任",
            "内容": "辇路呼鸾上翠微，千年霸气尚依稀。蒲桃锦自秦关下，孔雀禽随汉使归。\n岭外河山骄左纛，台前冠冕拜垂衣。至今极目长安日，缭绕宫云五色飞。"
        },
        {
            "标题": "侯大参梁大理邓山人陈少参姚侍御同登朝汉台",
            "作者": "欧大任",
            "内容": "萝磴松梯百尺回，秋风还上粤王台。星涛海涌三江入，篁竹关通五岭开。\n白雉今看重译奏，碧油何限请缨才。子虚赋似尊前客，不数之罘射猎来。"
        },
        {
            "标题": "朝汉台怀古二首 其一",
            "作者": "欧大任",
            "内容": "瓯骆犹归粤，河山尚隔秦。谁令南海尉，终作汉藩臣。"
        },
        {
            "标题": "海上津亭逢张孺觉赴高州",
            "作者": "欧大任",
            "内容": "一送广陵去，书从白下开。五羊停楫待，双鹿夹车来。\n挺劲风云色，峥嵘岳牧才。高凉君到日，能忆越王台。"
        },
        {
            "标题": "朝汉台怀古二首 其二",
            "作者": "欧大任",
            "内容": "童子请缨日，老夫黄屋来。楼船何自下，麋鹿至今哀。"
        },
        {
            "标题": "送叶明府赴召",
            "作者": "欧大任",
            "内容": "朝汉台前载酒频，出郊芳草送征轮。何因得借循良吏，此去应为献纳臣。\n花鸟长安晴自媚，衣冠魏阙气偏新。会稽父老如今日，岂必青钱可赠人。"
        },
        {
            "标题": "答王中丞元美喜余待诏公车之作",
            "作者": "欧大任",
            "内容": "苍茫三载别姑苏，书报郧阳已入都。再出敢言名下士，自怜不得府中趋。\n河东日给宁须酒，江上秋归岂待鲈。祇为清时深恋主，一官终合老潜夫。"
        },
        {
            "标题": "春雪后同杨徐沈舒四子集诸太史宅",
            "作者": "欧大任",
            "内容": "西山残雪在，返照万家明。汉署宾初集，梁园赋欲成。\n门摇金马色，树走玉龙声。暗溜还凝水，疏帘尚积霙。\n花轻含冷萼，草细折冰茎。寒枥仍留骑，深更不算觥。\n璚楼惊曙雁，银阙听新莺。纪瑞词臣颂，祈灵圣主情。\n白云停绝唱，黄竹念苍生。紬史书年异，看君继二京。"
        },
        {
            "标题": "秋日雨中同方允治集范介儒书斋同赋霞伦二字 其一",
            "作者": "欧大任",
            "内容": "招携非夙约，雨宴法曹家。厨出双樽酒，园滋五色瓜。\n潮沟添急溜，林苑入飞霞。沾湿银鞍远，何论过浣花。"
        },
        {
            "标题": "送蔄尊师往郴州",
            "作者": "欧大任",
            "内容": "仙官南去洞庭南，衡岳诸峰更一探。黄石早为松子客，青童曾是木公男。\n羽衣轻举淩苍雾，毛节遥瞻入翠岚。甲子从今三百后，东门楼上望苏耽。"
        },
        {
            "标题": "秋晚同陈使君张进士饮喻园五首 其一",
            "作者": "欧大任",
            "内容": "淮上园林树已殷，使星入部照江关。习池未少风流兴，拚与山公倒载还。"
        },
        {
            "标题": "秋晚同陈使君张进士饮喻园五首 其二",
            "作者": "欧大任",
            "内容": "空濛山翠朗陵开，楚客悲秋且莫哀。病后登临枚叔在，城头何羡景夷台。"
        },
        {
            "标题": "秋晚同陈使君张进士饮喻园五首 其三",
            "作者": "欧大任",
            "内容": "金渠馆里似江湍，傍艇飞来白雪寒。十里芙蓉双桨过，五湖秋色醉中看。"
        },
        {
            "标题": "寄致政太宰咸宁王公",
            "作者": "欧大任",
            "内容": "渭水秋风白发新，廷中曳履识元臣。共传一代摛文笔，自许三朝报主身。\n天禄书成题姓字，东都人去偃经纶。挥金知有盈觞酒，倦客何由一到秦。"
        },
        {
            "标题": "送陈比部君谟考绩还留都",
            "作者": "欧大任",
            "内容": "冻坂紫骝鸣，都亭奏最行。雪花燕甸树，雁字石头城。\n经术陪庭议，循良起吏名。君看金虎署，自昔重西京。"
        },
        {
            "标题": "送泰宁陈侯被诏驰驿还都",
            "作者": "欧大任",
            "内容": "龙骧百万寄戎机，六传飞扬北上时。路远风雷惊鼓角，江清鱼鸟识旌旗。\n洛师已报功宗礼，鲁颂今歌燕喜诗。云暖日高貂冕入，未央前殿望罘罳。"
        },
        {
            "标题": "桐卢道中",
            "作者": "欧大任",
            "内容": "渐远桐君阁，岧峣几万重。林黄垂橘柚，江碧泛芙蓉。\n冻井翁晨汲，秋租女夜舂。扁舟欹枕卧，犹听隔山钟。"
        },
        {
            "标题": "送衡仲还家兼报明叔经季",
            "作者": "欧大任",
            "内容": "长亭官柳拂征鞍，淮海炎天过雨寒。路出江湖怜尔去，家贫升斗为亲欢。\n鲊惭鱼吏缄封远，珠谢鲛人泣报难。马上风尘君自见，归从二季学持竿。"
        },
        {
            "标题": "雨中过周园访沈山人与姜膳部对酒作",
            "作者": "欧大任",
            "内容": "虎林词客宿称豪，下马何人问浊醪。醉里山连秦苑树，赋成风起曲江涛。\n雨深绿草胡尘断，云散金茎汉阙高。岂有雄文今待诏，桓谭犹道在春曹。"
        },
        {
            "标题": "西苑十二首 其六 承光殿",
            "作者": "欧大任",
            "内容": "前朝唯此树，旧史不知名。翠葆临圆殿，苍虬拂古城。\n石封千岁字，风起半空声。颇似逃秦客，悠悠见太平。"
        },
        {
            "标题": "江州城楼晚望",
            "作者": "欧大任",
            "内容": "家在渔村有钓蓑，偶从簪弁失烟波。怀人书札春鸿早，作客江湖夜雨多。\n匡岳千峰云不散，浔阳九派路如何。五噫岂似关东去，回首中原一放歌。"
        },
        {
            "标题": "送陈膳部子寿沈仪部伯英使畿内诸郡",
            "作者": "欧大任",
            "内容": "三辅东西几驿程，太行山翠扑飞旌。洒途雨为诸郎送，入部星占二使行。\n鹊下桥堪通汉渚，凤鸣台自傍秦京。洞箫总待王褒奏，早擅南宫作赋名。"
        },
        {
            "标题": "寻东坡雪堂遂过赤壁矶下",
            "作者": "欧大任",
            "内容": "钱唐为守最风流，谁遣临皋咏四愁。两赋云霞留赤壁，五年烟月醉黄州。\n沙湖已决求田计，樊口曾来把钓游。莫向雪堂歌九辩，江山萧瑟白云秋。"
        },
        {
            "标题": "酬陈在璞卧病城南见寄",
            "作者": "欧大任",
            "内容": "伏枕经时最可怜，故人南北各风烟。交游已绝嵇中散，江汉谁知孟浩然。\n云卧青山聊此日，陆沉金马是何年。郊居若肯寻烟艇，迟尔南楼秋月悬。"
        },
        {
            "标题": "题刘子脩画牡丹送吴子充还白下 其二",
            "作者": "欧大任",
            "内容": "春深魏紫满雕阑，尔到江南尚未残。独有长安骑马客，曲江亭上几回看。"
        },
        {
            "标题": "同张中卿吴而待黎惟敬梁思伯何少羽游崇胜寺得霞字",
            "作者": "欧大任",
            "内容": "步入招提境，鸣钟日未斜。僧开白莲社，峰度赤城霞。\n一径苔仍滑，双林桂已花。皈依更何日，听尔演三车。"
        },
        {
            "标题": "题刘子脩画牡丹送吴子充还白下 其一",
            "作者": "欧大任",
            "内容": "内苑繁花胜绮罗，五陵春色共经过。君归独把金陵酒，一曲谁同玉树歌。"
        },
        {
            "标题": "酬朱兵宪秉器以华岳诸诗三秦石刻见寄",
            "作者": "欧大任",
            "内容": "金天石削引丹梯，使者书从盾鼻题。碑集秦中珠斗灿，笔摇华顶綵云低。\n临关小队閒飞檄，寄驿新诗满赫蹄。最忆词人庾开府，风尘何处望函西。"
        },
        {
            "标题": "元夕玉峡过吉水与黎比部饮舟中",
            "作者": "欧大任",
            "内容": "雪浪开千里，仙槎偶共乘。江亭深夜酒，水市满船灯。\n笛里听金缕，帆前望玉绳。明年花月夕，还约醉兰陵。"
        },
        {
            "标题": "酬朱孔阳寄余蘧园之作",
            "作者": "欧大任",
            "内容": "丘樊小筑俯江湍，岂有花溪引药栏。几阁闲披多梵策，篱门醉语半田冠。\n扬家酒但容人载，班氏书能借客看。愧谢君谈园绮日，恩深终许老鱼竿。"
        },
        {
            "标题": "酬沈士范见访因寄季豹禹金泰符",
            "作者": "欧大任",
            "内容": "凤毛一日起千秋，不数东阳八咏楼。乍对颇谈科斗字，相携频典鹔鹴裘。\n航头卖历犹朱雀，江上闻歌似白鸠。君去诸梅操管待，风流吾自忆宣州。"
        },
        {
            "标题": "诚意伯刘公宅同群公宴集得孤字",
            "作者": "欧大任",
            "内容": "东阁梅花照玉壶，上公开宴集城隅。汉京授简新词客，燕市衔杯旧酒徒。\n盟府勋名班剑在，中天邸第白云扶。长裾不少清狂兴，醉散朱门月色孤。"
        },
        {
            "标题": "酬沈比部叔成画梅见贻四首 其二",
            "作者": "欧大任",
            "内容": "江门老翁曾有梦，长髯遗以一囊山。何似梅花村下月，枝枝堪赠美人还。"
        },
        {
            "标题": "酬沈比部叔成画梅见贻四首 其四",
            "作者": "欧大任",
            "内容": "翠羽啁啾半欲栖，玉鳞寂历未教飞。罗浮管领春无恙，真得金门倦客归。"
        },
        {
            "标题": "雪夜古比部携酒雷比部同过",
            "作者": "欧大任",
            "内容": "蓟门积雪九衢光，犹得相随酒榼狂。紫禁地分文学掾，白云天远尚书郎。\n骊驹不用催官骑，鸾鹤偏能恋帝乡。此夜王猷好乘兴，他年无忆剡溪长。"
        },
        {
            "标题": "送唐郎中还留都兼寄黄仓曹",
            "作者": "欧大任",
            "内容": "严程风雪肃旌旄，君去留京总署劳。馈饷暂烦萧相国，孝廉谁似范功曹。\n红亭握手惟孤剑，白发交情只浊醪。同舍黄郎应问我，自怜憔悴掩蓬蒿。"
        },
        {
            "标题": "酬沈比部叔成画梅见贻四首 其三",
            "作者": "欧大任",
            "内容": "庾岭千峰花似雪，镜湖一曲雪如花。南来亦有梅君宅，那比风流贺监家。"
        },
        {
            "标题": "酬马从甫见投因怀林邦介",
            "作者": "欧大任",
            "内容": "裹粮三月下江东，漫漶曾题短刺中。有道出能游太学，季长名自起扶风。\n家惟白简文无害，世以青箱业更工。共识林尊经术贵，石渠高论几时同。"
        },
        {
            "标题": "酬沈比部叔成画梅见贻四首 其一",
            "作者": "欧大任",
            "内容": "西曹笔下古梅枝，不减江南杨补之。我有蘧园三百树，瑶林琼坞最相思。"
        },
        {
            "标题": "酬王舍人仪甫潞河见寄",
            "作者": "欧大任",
            "内容": "骊驹几日出燕关，咫尺青云不可攀。便访安期沧海上，谁容方朔汉庭间。\n故人书札愁中寄，逐客风烟梦里还。秋色王程应渐远，知君西望太行山。"
        },
        {
            "标题": "出郊至南海子",
            "作者": "欧大任",
            "内容": "万树周阹起夕烟，汉家宫囿带三川。夸胡几幸长杨馆，讲武曾驱下杜田。敕使日调沙苑马，诏书春散水衡钱。西游不数诸侯事，尚忆词臣扈从年。"
        },
        {
            "标题": "李明府召同黎秘书刘观察王纳言集得歌字",
            "作者": "欧大任",
            "内容": "客来十里驻鸣珂，奉炙行觞奈乐何。石净池头凉夏簟，鹤闲厅事长春莎。\n花前荆玉无双价，曲里秦青第一歌。京洛风流吾党在，卿心犹得慰蹉跎。"
        },
        {
            "标题": "为园四首 其二",
            "作者": "欧大任",
            "内容": "屏居万事已皆慵，开径盘桓只抚松。池上浮云瑶是水，窗中飞瀑雪为峰。\n行歌岂用闻衰凤，隐几惟能问老龙。家出金陵初地近，半山犹似定林钟。"
        },
        {
            "标题": "积雨初霁集王银台宅时银台长孙晬日",
            "作者": "欧大任",
            "内容": "燕山晴色照城闉，柳市南头问葛巾。家自传经韩太傅，酒今留客汉陈遵。\n晬盘金印欢方剧，舞袖犀钱醉莫嗔。从此荀郎能坐膝，不妨频访颍川人。"
        },
        {
            "标题": "过石涧桥初入庐山",
            "作者": "欧大任",
            "内容": "曲涧泠泠乱石中，红尘已隔几千重。从今欲控仙人鹤，飞过匡庐第一峰。"
        },
        {
            "标题": "赠大司马中丞连江吴公四首 其三",
            "作者": "欧大任",
            "内容": "严城晴霭昼氤氲，玈矢彤弓见策勋。海截东南秦一尉，关通吴楚汉诸军。\n苍茫斗下双钩气，咫尺天边五色云。盛代疏封推季重，岂惟名擅建安文。"
        },
        {
            "标题": "十七夜同何太仆卢方伯袁节推集黎秘书宅",
            "作者": "欧大任",
            "内容": "赐金几日出西京，秘省留欢此夕情。渐望使星天畔去，尚悬卿月禁边明。\n腾骧独识秦关骑，战伐曾谈涨海兵。只尺君恩如召问，上书何以答升平。"
        },
        {
            "标题": "赠大司马中丞连江吴公四首 其一",
            "作者": "欧大任",
            "内容": "上台星与法星齐，尺一亲劳圣主题。为赋建櫜江左右，朅来赐履粤东西。\n开尊词客犹漳滏，吹笛门生似武溪。可及千金称寿日，中朝还待锡玄圭。"
        },
        {
            "标题": "中秋同吴明卿丘谦之集王敬美宅得经字",
            "作者": "欧大任",
            "内容": "风流何必减，握手慰漂零。节序还看月，关河稍聚星。\n林无中散酒，家但子云经。衡汉燕州夜，谁堪照独醒。"
        },
        {
            "标题": "答子朋公益子迁季美开社见寄",
            "作者": "欧大任",
            "内容": "社事初成鹖是冠，招邀何以到鱼竿。可因朗月思玄度，尚有残书伴幼安。\n玉履并将纶简寄，铜盘犹向竹林看。洛中若待扁舟客，欲系龙门八节滩。"
        },
        {
            "标题": "徐子与王元美见过招陆无从同集斋中",
            "作者": "欧大任",
            "内容": "渡江先约住芜城，二子中原念我情。博士业能传楮大，酒人游自爱荆卿。\n不知豸绣飘霜色，忽有骊珠傍月明。燕市狗屠君更访，风尘何处可藏名。"
        },
        {
            "标题": "送张光禄元易使边因述其五载供事之荣辄得六首 其六",
            "作者": "欧大任",
            "内容": "张旃西去出榆关，蜀锦吴罗市马还。家有令公新纳节，白头应问贺兰山。"
        },
        {
            "标题": "敬观高庙御容于临淮侯家因见曹国公铁券遗像",
            "作者": "欧大任",
            "内容": "千年草昧识龙颜，一代君臣想像间。亲以舅甥周肺腑，盟同带砺汉河山。\n鼎湖日月开钟阜，甲帐风云出玉关。奕叶勋劳麟阁上，至今貂冕尚崇班。"
        },
        {
            "标题": "赠大司马中丞连江吴公四首 其二",
            "作者": "欧大任",
            "内容": "竹使当年洛下看，吴公治行甲长安。七闽阀阅书盟府，五岭风云护将坛。\n扶木津连南海徼，老人星照惠文冠。沧波欲酌为春酒，持向崧台介寿欢。"
        },
        {
            "标题": "赠大司马中丞连江吴公四首 其四",
            "作者": "欧大任",
            "内容": "开府谁如百粤雄，远劳司马出临戎。诏从淝水徵安石，恩下平舆拜晋公。\n清啸每逢江月上，新诗多在射堂中。芝苓正有延年祝，握管何人解勒功。"
        },
        {
            "标题": "答薛考功省中玩月见寄",
            "作者": "欧大任",
            "内容": "碧天凉夜思徘徊，知有仙郎作赋才。金镜正悬鳷鹊观，玉绳低映凤凰台。\n新林远客空相望，扬子孤舟去不回。谁谓山公方启事，清尊能待故人来。"
        },
        {
            "标题": "怀薛考功仲常二首 其二",
            "作者": "欧大任",
            "内容": "别汝秦淮上，音尘望履綦。汀洲劳远梦，枉渚失佳期。\n萧艾何为者，椒兰今若兹。所思犹万里，惆怅采江蓠。"
        },
        {
            "标题": "黎惟敬席上文休承有赠歌者戏和二首 其二",
            "作者": "欧大任",
            "内容": "西第留欢更此宵，清诗题赠董娇娆。锦袍明月江船上，谁共扬州听玉箫。"
        },
        {
            "标题": "留别薛考功仲常",
            "作者": "欧大任",
            "内容": "江边驻马路将分，画省清歌不可闻。南海自怜藜杖客，北山谁勒草堂文。\n还家日月瞻丹阙，去国衣裳恋白云。只恐秋深鸿雁少，天涯空自怅离群。"
        },
        {
            "标题": "怀薛考功仲常二首 其一",
            "作者": "欧大任",
            "内容": "南曹今北上，消息近何如。白下多新句，昆陵少定居。\n龙分愁别剑，雁断忆传书。岁晚偏萧索，何人荐子虚。"
        },
        {
            "标题": "黎惟敬席上文休承有赠歌者戏和二首 其一",
            "作者": "欧大任",
            "内容": "燕市悲歌酒易消，双声流响入云霄。送君更唱江南曲，草绿吴洲第几桥。"
        },
        {
            "标题": "同郑何二子宿光孝寺颛上人房",
            "作者": "欧大任",
            "内容": "释子期过宿，诃林访化城。宗雷多内学，支遁是平生。\n池月澹禅性，铃风答梵声。此中堪出世，不寐听寒更。"
        },
        {
            "标题": "送王侍御唯吾谪判兴国州",
            "作者": "欧大任",
            "内容": "千里周阹广上林，汉家词客几虞箴。麒麟未引朱门献，獬豸犹驰白简心。\n下雉路偏臣职远，旅獒书在主恩深。贾生不是长沙日，莫向沅湘作楚吟。"
        },
        {
            "标题": "春别曲四首 其四",
            "作者": "欧大任",
            "内容": "蛱蝶双双度晚风，鸳鸯两两小池东。愿随萧史升台上，恨逐嫦娥戏月中。"
        },
        {
            "标题": "春别曲四首 其一",
            "作者": "欧大任",
            "内容": "寂寂青楼大道边，反反朱萼绮疏前。可怜万里关山月，无那房栊照独眠。"
        },
        {
            "标题": "春别曲四首 其三",
            "作者": "欧大任",
            "内容": "自怜机上回文锦，偏恨堂前并蒂花。年华不及逢君色，春信何由到妾家。"
        },
        {
            "标题": "固始谒许忠节祠",
            "作者": "欧大任",
            "内容": "太史铭家庙，忠先表乐陵。天青秦血洒，月白楚魂凭。\n帝自诛刘濞，神今飨泰烝。羽林恩不细，霄汉翊中兴。"
        },
        {
            "标题": "送李太仆孝甫省觐兼寄宾甫 其一",
            "作者": "欧大任",
            "内容": "数马曾持策，谁言太仆豪。还家张挚宅，赠客吕虔刀。\n白露迎青舫，丹山待綵毫。翩翩冠盖地，能不念吾曹。"
        },
        {
            "标题": "春别曲四首 其二",
            "作者": "欧大任",
            "内容": "门前江水去来潮，独下西洲路转遥。夜月葡萄萦锦树，春风杨柳拂河桥。"
        },
        {
            "标题": "送李太仆孝甫省觐兼寄宾甫 其二",
            "作者": "欧大任",
            "内容": "因尔知难弟，能诗调更高。归逢四明雪，应问广陵涛。\n枕里留鸿宝，腰间指孟劳。他年西候去，长揖白云袍。"
        },
        {
            "标题": "垂老",
            "作者": "欧大任",
            "内容": "金闺一出几经春，垂老惟知懒是真。但爱曲肱留盛世，岂难挥手谢时人。\n门多翠藓何妨僻，山有青精未厌贫。笑杀柴桑归去客，仅能完得义熙身。"
        },
        {
            "标题": "正月二日伍舍人朱计部谢侍御司考功见过张武库袁民部同集得东字",
            "作者": "欧大任",
            "内容": "京洛翩翩有数公，何期冠盖访墙东。借居开径曾非隐，登阁看山暂可同。\n尚把椒花供献岁，更移梅萼试春风。曲高未敢轻相和，郢客从来尽国工。"
        },
        {
            "标题": "雨后同姚元白杨惟五游城南诸寺四首 其二",
            "作者": "欧大任",
            "内容": "石子冈前霞满天，千枝杏花更可怜。江南觅得同游侣，不是诗禅即酒禅。"
        },
        {
            "标题": "雨后同姚元白杨惟五游城南诸寺四首 其一",
            "作者": "欧大任",
            "内容": "万叠青山绕帝城，城南竹杖喜春晴。游人多问华林苑，谁解长干寺里行。"
        },
        {
            "标题": "春日怀归寄潘子朋黄元光",
            "作者": "欧大任",
            "内容": "双峰寂寂对春台，野老篱前江岸回。无路从容陪笑语，一生襟抱向谁开。\n高车驷马带倾覆，黄帽青鞋归去来。近侍只今难浪迹，五云多处是三台。"
        },
        {
            "标题": "杨子江楼感秋作",
            "作者": "欧大任",
            "内容": "江介秋以风，芜城更萧索。丛薄陨其英，繁林纷且落。\n清波何湛湛，露下警孤鹤。蟋蟀吟荒庭，流萤照罗幕。\n亭皋眺万里，淮楚引嵩洛。关山鸿雁来，高楼夜严柝。\n飞蓬一失路，曹耦非所托。推毂谢金张，回车避桑霍。\n徒勤载酒人，颇哂校书阁。樗散幸自存，雌伏祇能乐。\n微尚夙所秉，因之悟龙蠖。"
        },
        {
            "标题": "春日和答姚继如都下见怀二首 其二",
            "作者": "欧大任",
            "内容": "一从辞禁省，颇得事幽寻。山屐更为齿，林冠屡不簪。\n学耕沧海曲，投老白云深。岂必归来是，金门且陆沉。"
        },
        {
            "标题": "送郭大参笃周赴楚",
            "作者": "欧大任",
            "内容": "中令衔恩久饬戎，新劳屏翰过湘东。三巴人识诸儒长，十载文称大国工。\n楼更庾公延落月，台曾宋玉赋雄风。骖鸾此去朝方岳，紫盖高临赤帝宫。"
        },
        {
            "标题": "春日同金处士姚鸿胪集许奉常宅次奉常韵",
            "作者": "欧大任",
            "内容": "一轺吾尚傍风尘，江左衣冠半隐沦。六鹄并来昆圃客，二龙谁似汝南人。\n尊前寄赏同看竹，赋里怀归不待莼。为是旧游容入社，可能无意橘花春。"
        },
        {
            "标题": "春日集许奉常倪蕲水姚嘉州于青溪别署",
            "作者": "欧大任",
            "内容": "官桥杨柳郁青青，系马留宾浊酒瓶。鼎族溪东曾鹊起，词人江左半鸿冥。\n桃花不隔湘宫寺，竹格犹通骠骑亭。五百里中贤更聚，荀陈何事亦干星。"
        },
        {
            "标题": "春日和答姚继如都下见怀二首 其一",
            "作者": "欧大任",
            "内容": "别来京辇客，天末怅离居。南国经春梦，西台隔岁书。\n雪深劳独骑，江远报双鱼。笔札吾犹懒，何能赋遂初。"
        },
        {
            "标题": "春晚雨中寄梁仲登",
            "作者": "欧大任",
            "内容": "念汝离群久，还山已换衣。夕猿添客泪，春草待人归。\n花事纷将减，莺声半已稀。子荆愁绝处，零雨正霏霏。"
        },
        {
            "标题": "冬日同潘少承过诃林访梁彦国邓毓元",
            "作者": "欧大任",
            "内容": "偶忆许玄度，一寻都讲坛。疏钟出兰若，片雪到旃檀。\n定后鸟初下，诵馀灯未残。万方多事日，谁识此中欢。"
        },
        {
            "标题": "潘少承楼上读张妆集",
            "作者": "欧大任",
            "内容": "弱冠诗名海内闻，潘郎连璧愿同君。草书颇恨相逢晚，不见西窗白练裙。"
        },
        {
            "标题": "同潘少承入西樵山卜居铁泉精舍二首 其二",
            "作者": "欧大任",
            "内容": "山泽神交二十年，素情台尚得君贤。閒游径就天峰去，晏坐醒寻海石眠。\n风起于菟看杏地，露寒阿对灌蔬泉。闭门白发萧萧在，何事虚名世上传。"
        },
        {
            "标题": "同潘少承入西樵山卜居铁泉精舍二首 其一",
            "作者": "欧大任",
            "内容": "鸡犬薪蒸共一车，入山真与世情疏。家随子季移秦望，粮学通明食禹馀。\n瓠叶尚堪供享射，秫田那得废耕锄。植林开涧吾生事，谁向名山问著书。"
        },
        {
            "标题": "雨宿富春驿二首 其一",
            "作者": "欧大任",
            "内容": "老学羊裘缉芰衣，小臣再疏谢彤闱。富春夜雨孤蓬宿，岂为名山缓缓归。"
        },
        {
            "标题": "春夜同惟敬约卿集寿承学舍时休承将之吉水在坐同赋得寒字",
            "作者": "欧大任",
            "内容": "庭阶仍系马，献岁聚长安。甲子新周朔，申公老汉冠。\n共推经术最，其奈鬓丝残。学馆荣三绝，儒林合二难。\n兴来题棐几，酒至出辛盘。墨竹烟光动，鱼灯海色寒。\n粤人千里思，楚客几回看。凤掖怜分袂，螺洲忆采兰。\n雪消梅粉路，月满杏花坛。他日江湖上，方知此夕欢。"
        },
        {
            "标题": "夏夜同顾玄纬汪直卿黎惟仁潘少承梁少嘉集雨青楼听雨得钟字时玄纬将归无锡",
            "作者": "欧大任",
            "内容": "王粲将归夕，登楼意万重。风飘残垒角，云掩隔山钟。\n密响过池竹，微凉度涧松。他宵那可听，寂寞卧西峰。"
        },
        {
            "标题": "春中田庐作",
            "作者": "欧大任",
            "内容": "卜居南冈下，榛曲带平津。桑麻二三里，墟落八九邻。\n前村夜来雨，晨兴事耕耘。日夕荷锄归，浊酒燃荆薪。\n掩户读我书，自谓羲皇人。怅望白云交，悠悠颍川滨。"
        },
        {
            "标题": "宝应张氏丛桂园同皇甫子循郭次甫黄淳甫赋八首 其六 慈竹寮",
            "作者": "欧大任",
            "内容": "手把楞伽读，悬灯伴僧宿。夜闻风雨声，那知在深竹。"
        },
        {
            "标题": "送朱中郎子得守怀庆次其留别韵二首 其一",
            "作者": "欧大任",
            "内容": "邸吏惊相报，朱郎佩郡章。愿停今日骑，更进故人觞。\n露冕太行碧，登楼浊浪黄。和歌君又去，底事老华阳。"
        },
        {
            "标题": "子与约会沧州予将从德州南行不得过先寄此作",
            "作者": "欧大任",
            "内容": "献策无媒将远游，萧萧一骑出卢沟。白云不散青枫色，明月独照黄河流。\n欲赠生平三楚璞，可怜离合双吴钩。他时莫忆悲歌客，别后何人燕市秋。"
        },
        {
            "标题": "晚次湖口候陈公载黎惟敬二子不至",
            "作者": "欧大任",
            "内容": "日暮兰舟驿路催，秋阴黯黯思生哀。江空独见千帆度，风急谁传尺素来。\n万里风尘今拚袂，两都辞赋旧登台。匡庐彭蠡俱形胜，惆怅难逢谢客才。"
        },
        {
            "标题": "咏吕鸿胪园菊次刘观察韵六首 其三 黄牡丹",
            "作者": "欧大任",
            "内容": "学得鸦黄萼绿华，商飙馆里不须遮。宝儿锦袖淮南舞，胜却延州十万家。"
        },
        {
            "标题": "晓行宛城北路怀九德继甫恩甫三僚",
            "作者": "欧大任",
            "内容": "鲁阳关外晓闻笳，官柳千行雪满沙。想得高斋人睡足，城头吹笛落梅花。"
        },
        {
            "标题": "送朱中郎子得守怀庆次其留别韵二首 其二",
            "作者": "欧大任",
            "内容": "七年三送汝，久客怅分离。官喜专城早，春深卧阁宜。\n沁园邀月夕，济渎看山时。应有河阳作，邮筒好寄诗。"
        },
        {
            "标题": "雪后发蔡州经鹅鸭池",
            "作者": "欧大任",
            "内容": "乾坤百战地，晴雪拥雕鞍。谈笑秦人策，萧条楚客冠。\n长途游已倦，薄宦去犹难。请疾怜双鬓，衔恩愧一餐。\n淮西鞭弭急，岳下羽旄寒。落木天俱远，孤城水更蟠。\n军声鹅骛散，烽堠桔槔残。马上征夫泪，关山况北看。"
        },
        {
            "标题": "南溪泛舟遇雨客有怀江南者共赋中字",
            "作者": "欧大任",
            "内容": "城西陂上晚溟濛，越客扁舟望不穷。渭水云沉波色里，长杨秋在雨声中。\n乍飞鹤子翻池白，欲尽荷花坠露红。多少燕姬愁翠黛，共将离思寄江枫。"
        },
        {
            "标题": "邵长孺自吴门过别因寄无过虞仲",
            "作者": "欧大任",
            "内容": "谈君十年事，犹是马相如。科斗题周记，瓠卢饷汉书。\n归停青雀舫，去问白牛车。旧好应能忆，朱明有敝庐。"
        },
        {
            "标题": "雨夜梁祠部持伯宅喜黎司勋伯华至",
            "作者": "欧大任",
            "内容": "天边处处望乡台，久客相逢亦快哉。疏雨忽从京甸过，片云新自岱宗来。\n烹鱼河上频书札，下马灯前共酒杯。醉后不知沾湿去，密荷深竹一徘徊。"
        },
        {
            "标题": "次韵答姚伯子京口见寄",
            "作者": "欧大任",
            "内容": "沿牒趋南署，寻盟忆大淮。琴尊劳尔待，丘壑寄吾怀。\n树引云阳郭，江通海岳斋。应能怜曼倩，金马尚诙谐。"
        },
        {
            "标题": "署中答臧进士晋叔因柬余进士君房",
            "作者": "欧大任",
            "内容": "鞭弭中原几代兴，少年何羡老夫能。折腰因米羞彭泽，病肺无书负茂陵。\n客食每思金掌露，斋居长对玉壶冰。洛阳纸为西曹贵，更向余郎乞剡藤。"
        },
        {
            "标题": "次韵答丁戊山人武夷见寄二首 其二",
            "作者": "欧大任",
            "内容": "玉椷何处寄新诗，消息惟应海鹤知。三洞丹经瞳炯炯，万峰黄帽鬓丝丝。\n云浮飙室朝元地，月过天坛礼斗时。为问青精何日至，山禽将献赤龙芝。"
        },
        {
            "标题": "次韵答丁戊山人武夷见寄二首 其一",
            "作者": "欧大任",
            "内容": "去年勾漏始归来，太姥虹桥待尔回。海送羽车占异气，石藏金匮识仙才。\n汞铅几处留丹灶，脯炙何时共酒杯。莫向岩头吹铁笛，幔亭风急万山哀。"
        },
        {
            "标题": "同叔祥季美季德道子过花竹清居",
            "作者": "欧大任",
            "内容": "门径欢相过，荀陈谊自深。芝兰偏满室，薜荔已成阴。\n浊酒全生理，匡床出世心。非君能爱客，谁许数来寻。"
        },
        {
            "标题": "答王百谷道馆病起对月见怀",
            "作者": "欧大任",
            "内容": "牍中新草献长杨，渴似相如鬓已苍。客去独吟松几月，僧来同掩竹斋凉。\n扁舟远兴因吴语，斗酒高歌学楚狂。东阁早闻奇士满，秋风吾有芰荷裳。"
        },
        {
            "标题": "游甘露寺寻海岳庵故址",
            "作者": "欧大任",
            "内容": "高寻海岳片云垂，绝壁天风万里吹。笔冢已荒书带萎，临池犹似学书时。"
        },
        {
            "标题": "次韵奉和泰泉先生喜惟和授行人",
            "作者": "欧大任",
            "内容": "汉庭射策早知名，通籍金门委佩行。使节远从衔诏去，主恩先慰望乡情。\n尧封万里輶轩近，禹甸千山櫑具明。想见出关家庆日，路旁应认弃繻生。"
        },
        {
            "标题": "答张民部饷军左安门寒夜见寄",
            "作者": "欧大任",
            "内容": "飞刍忽上白云边，知尔登楼啸远天。半夜军声胡垒月，万家寒色蓟门烟。\n檄成楯鼻提兵日，箭落旄头破虏年。投笔欲随骠骑去，汉庭勋业在祁连。"
        },
        {
            "标题": "次固始逢李文学讯曾比部子玉",
            "作者": "欧大任",
            "内容": "西曹今直省，信有故人传。白雪高歌里，青春浊酒前。\n为郎非得意，作客况长年。我更羞行役，微官未息肩。"
        },
        {
            "标题": "友芳园杂咏为吕心文作二十五首 其十三 总芳径",
            "作者": "欧大任",
            "内容": "旖旎万花谷，一径绾其口。尽容问字人，不妨日携酒。"
        },
        {
            "标题": "留别沈纯甫陈宗谟",
            "作者": "欧大任",
            "内容": "朔吹津亭澒洞间，海天寒色照刀环。谁令雁字催征骑，颇为梅花恋故山。\n玉舄共占仙令起，金门遥待侍臣还。他时把袂知何处，应笑冯唐鬓共班。"
        },
        {
            "标题": "冯汝行赴保定别驾过广陵赋赠五首 其一",
            "作者": "欧大任",
            "内容": "风流谁似大冯君，犹念寒毡郑广文。今夕淮南还赋别，桑乾归雁几时闻。"
        },
        {
            "标题": "冯汝行赴保定别驾过广陵赋赠五首 其三",
            "作者": "欧大任",
            "内容": "高生击筑和燕歌，客似田光侠气多。行向部中询故事，千山风雨下滹沱。"
        },
        {
            "标题": "冯汝行赴保定别驾过广陵赋赠五首 其二",
            "作者": "欧大任",
            "内容": "赵北燕南节制雄，汉家深倚右扶风。看君别乘行春去，桑枣阴连一郡中。"
        },
        {
            "标题": "五仙观同陈道吾方绍宣校书答李教授",
            "作者": "欧大任",
            "内容": "散帙香芸到几编，璈笙缥缈过窗前。青牛未遇函关吏，高阁疑逢太乙仙。\n石在风尘犹有穗，社残宾客尚馀莲。书成爱尔能题寄，不是玄经授草年。"
        },
        {
            "标题": "冬游浮丘迟戴仪周李芳卿袁茂文三子",
            "作者": "欧大任",
            "内容": "落叶苍苔满翠陀，高楼爽气晚来多。萧条方外唯丘壑，酣畅尊前一啸歌。\n西泛凫鸥何处至，东来车骑几时过。小山不用频招隐，知有幽情在薜萝。"
        },
        {
            "标题": "送王侍御纯甫量移内江令六首 其五",
            "作者": "欧大任",
            "内容": "锦城游处浣花寒，秋色飘零尚楚冠。九折畏途行叱驭，坂前人作使君看。"
        },
        {
            "标题": "答朱可大以徐迪功集见况",
            "作者": "欧大任",
            "内容": "即有徐昌谷，吾来后此公。书宁半袁豹，赋敢敌杨雄。\n赤骥风云上，苍虬海岳中。朱游折人角，家学是宗工。"
        },
        {
            "标题": "题王进士子牧琼林宴归图二首 其二",
            "作者": "欧大任",
            "内容": "红杏花开柳欲丝，曲江春色醉归时。金鞭策过蛮夷邸，尽指郎君似太师。"
        },
        {
            "标题": "司马曾公见过不值留诗壁上次韵 其一",
            "作者": "欧大任",
            "内容": "杖藜宁问路何之，应客山童午未炊。不谓故人能枉驾，自怜犹愧子云奇。"
        },
        {
            "标题": "司马曾公见过不值留诗壁上次韵 其二",
            "作者": "欧大任",
            "内容": "蛟龙壁上有新诗，匡鼎归来一解颐。门巷已甘车马绝，白云秋色见旌麾。"
        },
        {
            "标题": "题王进士子牧琼林宴归图二首 其一",
            "作者": "欧大任",
            "内容": "赐对彤墀子大夫，家传经学冠西都。宫袍绿映浮云骑，谁似蒲州五色驹。"
        },
        {
            "标题": "登鸡鸣寺凭虚阁忆旧游",
            "作者": "欧大任",
            "内容": "士林精舍掩松扉，江左重来旧客稀。二十八年今几在，阁前莺啭杏花飞。"
        },
        {
            "标题": "从化山水十首 其十 龙潭水",
            "作者": "欧大任",
            "内容": "肤寸云初出，须臾满太空。只知天下雨，谁识是龙功。"
        },
        {
            "标题": "九日泛楼船作军乐",
            "作者": "欧大任",
            "内容": "江上重阳霁色鲜，晚携宾从上楼船。鼓笳月似登楼夜，戈甲秋如下濑年。\n沧海东南风九万，浮云西北路三千。绕歌欲奏从军曲，醉放中流一扣舷。"
        },
        {
            "标题": "驾幸太学赐衣",
            "作者": "欧大任",
            "内容": "桥门成礼佩锵锵，敕赐宫衣出尚方。照日拜时皆湛露，自天题处尽披香。\n恩沾御沼双鸿鹄，光射彤楼五凤凰。橐笔西痈虽欲颂，小臣何以赞垂裳。"
        },
        {
            "标题": "中秋夕德庆舟中玩月饮黄大参橘酒",
            "作者": "欧大任",
            "内容": "康州津口听鸣榔，月色江声夜渺茫。西去九疑犹未远，尊前沉醉洞庭霜。"
        },
        {
            "标题": "送汪仲淹从长公南归因怀仲嘉",
            "作者": "欧大任",
            "内容": "公车辞去问山林，曾笑东方共陆沉。佩绾赤虹江水阔，骑归紫燕岳云深。\n家惟令弟如何点，侠过诸兄更季心。海内才名看竞起，蓟门犹待北来音。"
        },
        {
            "标题": "送魏进士懋明司理荆州",
            "作者": "欧大任",
            "内容": "客来大魏识风流，法署江陵似爽鸠。三尺好持欧氏剑，九花新跃郭家虬。\n橘林洲上千村雨，茅屋城西几树秋。一出禁垣名逾重，玺书行已召君侯。"
        },
        {
            "标题": "答游太初韦冲舟中望陈村见怀",
            "作者": "欧大任",
            "内容": "屏居匪云远，氛嚣稍已疲。庶几存栎年，敢谓潜虬姿。\n艺兰隑洲曲，植柳樊园垂。蓄烟及葱茜，丛灌聊葳蕤。\n赤花西枝村，悠悠隔山陂。鹢舟从何来，弭棹荒江湄。\n武陵渺无津，苇间隐凫鹥。引瞩高霞林，一寄蒹葭诗。\n顾我鞶带残，蕙芷遥能遗。怀袖岂不馨，薄陋羞容仪。\n溯波托绸缪，明珰报相思。"
        },
        {
            "标题": "答戴进士仪周",
            "作者": "欧大任",
            "内容": "燕市还来共酒杯，笑予寄宿在灵台。省中兰佩今堪结，江上荷裳未可裁。\n连骑岂知原宪病，淩云空羡马卿才。玉河烟柳年年色，曾见何人奏赋回。"
        },
        {
            "标题": "春日同惟敬约卿过弘法寺访翠岩和尚",
            "作者": "欧大任",
            "内容": "鹿苑西连紫禁天，斋心曾问远师禅。五台戒向山中受，双树花从雨后悬。\n昼永鹤行春竹里，年深松偃石窗前。许询颇解閒来往，杖锡何妨结静缘。"
        },
        {
            "标题": "答李博士瑞岐用其来韵",
            "作者": "欧大任",
            "内容": "白发林间老箨冠，劳君千里寄琅玕。南宫掞藻催行卷，西学持经待讲坛。\n刺史已延乡校久，邑人岂荐子虚难。遥知赋就公车去，赐有金茎玉露寒。"
        },
        {
            "标题": "赵郭八景为郭学宪舜举赋 其三 大树团阴",
            "作者": "欧大任",
            "内容": "参天黛色忽千寻，掩映房栊十里阴。桂崦不知淮曲远，花源将入武陵深。"
        },
        {
            "标题": "答梁仲登旅馆雨后见怀",
            "作者": "欧大任",
            "内容": "江馆听潮夜，悠然思所欢。雨中佳句至，灯下几回看。\n梦远客衣薄，书迟旅雁寒。天涯霜露早，谁共采幽兰。"
        },
        {
            "标题": "次韵答郭膳部笃周见怀 其一",
            "作者": "欧大任",
            "内容": "典礼趋东省，亲逢主好文。注书推郭象，识字过杨云。\n旧苑长杨赋，中原细柳军。此时劳尺素，何处挹清芬。"
        },
        {
            "标题": "刘太常孟真携酒过青莲庵饯送",
            "作者": "欧大任",
            "内容": "芳草燕郊送锦鞯，相逢白下又离筵。一从铨府音尘绝，何意容台礼数偏。\n风鬣频嘶山院外，雪花还积酒尊前。校书早晚归天禄，莫向寒毡忆郑虔。"
        },
        {
            "标题": "答朱孔阳早春见怀因寄胡孟韬王永叔",
            "作者": "欧大任",
            "内容": "春草凄凄寄远辞，报椷犹及雁归时。不堪颜范离群久，傥见羊何共和之。\n书去江阳看咫尺，剑分斗下忆雄雌。重逢拟进溪头艇，沧海浮云渺未期。"
        },
        {
            "标题": "答豫草五宗侯五首 其三 答魏甫",
            "作者": "欧大任",
            "内容": "梦去愁江远，书来问陆沉。全生樗树老，招隐桂丛深。\n玉枕私鸿宝，铜盘近竹林。酬君无尺素，先寄五游心。"
        },
        {
            "标题": "答陈评事玉叔见怀",
            "作者": "欧大任",
            "内容": "楚歌何以念同声，然诺深知慷慨情。雁下蓟门书万里，星相淮海客孤城。\n广文官自留毡冷，廷尉名缘结袜成。巴曲岂堪酬白雪，独悬清梦到西京。"
        },
        {
            "标题": "送王光禄还定安其弟绍传太史索赋",
            "作者": "欧大任",
            "内容": "雁行京洛蚤齐名，羽翼分飞万里情。才让季方犹是弟，家评法护自难兄。\n关前蹀躞霜初散，海上扶摇浪已平。赋客登楼秋色里，不知何处望金茎。"
        },
        {
            "标题": "过许赞善维桢饮怀王太史绍传",
            "作者": "欧大任",
            "内容": "羸马风埃使者催，逢君书殿讲经回。渴思白堕从谁问，赐出黄封为客开。\n沉陆金门三月梦，谈天玉署十年杯。先朝供奉王郎远，何日孤槎海上来。"
        },
        {
            "标题": "送王僚长邦举司理瑞州因归泉州省觐",
            "作者": "欧大任",
            "内容": "九年旅服寄燕阳，衣彩趋归问草堂。筵取武夷云作幔，酒分沧海月为觞。\n梅花官阁题何逊，薤叶山斋礼任棠。曾是平津门下客，相将鸣佩忆鹓行。"
        },
        {
            "标题": "次韵答王太史绍传过寺馆小饮之作",
            "作者": "欧大任",
            "内容": "餐钱堪自老东胶，何点清斋食不肴。贝简夜灯僧共读，柴门秋叶客来敲。\n束书归计将招隐，执戟何心更解嘲。乡里永冠还此会，几人京洛念穷交。"
        },
        {
            "标题": "答张员外鸿与楼居见怀",
            "作者": "欧大任",
            "内容": "为郎恩不薄，久客梦江濆。长铗愁中把，疏钟雨后闻。\n经传秦博士，酒忆晋徵君。自惜繁霜鬓，栖栖牧豕群。"
        },
        {
            "标题": "答温郡丞永叔闽中见怀二首 其一",
            "作者": "欧大任",
            "内容": "南中五换越罗衣，疆事劳多已赐绯。地尽会稽云缥缈，波连沧海日霏微。\n喜君游载青翰出，念我椷题白雁飞。闻道玺书徵欲去，风流谁似谢玄晖。"
        },
        {
            "标题": "答温郡丞永叔闽中见怀二首 其二",
            "作者": "欧大任",
            "内容": "小结茅斋桤树阴，故人书札问中林。醉醒卧有陶公石，涧壑游无疏傅金。\n壁削过云犹止观，溪喧流水自澄心。报君投老幽栖事，瑶室璇房日渐深。"
        },
        {
            "标题": "答魏郡魏秀才见寄",
            "作者": "欧大任",
            "内容": "书来双璧忽相投，雁过浮光十二楼。□□□□知汝在，开尊北海共谁游。\n浊漳涛挂孤城雪，大陆风驱万骑秋。回首中原犹偃蹇，不堪箕踞谢文侯。"
        },
        {
            "标题": "西樵山中忆惟敬内翰思伯中舍",
            "作者": "欧大任",
            "内容": "故人昔共此栖迟，瀑布峰前忆别时。骑省谁能怜国宝，士林今已得山披。\n清猿自和斋中磬，野鹿閒窥石上棋。回首白云多出岫，独看秋雁一相思。"
        },
        {
            "标题": "答王百谷见寄",
            "作者": "欧大任",
            "内容": "长安携手问游梁，曾忆同时谒建章。开阁尔为丞相客，过江吾愧尚书郎。\n遥知羔币辞莲府，老向驺车负草堂。明日东归变名姓，傥逢梅福在吴阊。"
        },
        {
            "标题": "姚元白黎惟敬张羽王见过小酌得孤字",
            "作者": "欧大任",
            "内容": "燕市浮沉日，将谁向酒垆。自难期贵客，君肯问潜夫。\n白眼千人废，黄金一醉无。却看星斗上，剑气不曾孤。"
        },
        {
            "标题": "答朱孔阳",
            "作者": "欧大任",
            "内容": "露色秋偏晚，菰芦十里溪。书来横浦北，梦去大江西。\n阳夏君犹谢，谯中我似嵇。衰迟仍简懒，解报八行题。"
        },
        {
            "标题": "答黎惟敬梁思伯潘少承燕京见怀",
            "作者": "欧大任",
            "内容": "汉苑秋风侍綵旄，故人近幸似王褒。千鸿浮弋书来远，匹马长安梦去劳。\n河曲浊流通汝海，关门紫气接嵩高。飘飘便可寻仙隐，不为将归感二毛。"
        },
        {
            "标题": "答潘少承约游金城寺",
            "作者": "欧大任",
            "内容": "尺书前日至，丈室几时开。客许题诗入，僧期难偈来。\n慧风传梵呗，忍草积香台。便逐戴颙去，斯游亦快哉。"
        },
        {
            "标题": "答朱孔阳见寄",
            "作者": "欧大任",
            "内容": "岭外梅曾寄一枝，正逢彭蠡雁飞时。傥问丹成何日去，朱明洞口最相思。"
        },
        {
            "标题": "答朱孔阳",
            "作者": "欧大任",
            "内容": "忆从江上访精庐，尺素频劳寄鲤鱼。十日石尤思尔酒，一官天禄校何书。\n公孙出处怜垂老，中散风流愧不如。飞盖西园知爱客，章门何但似漳渠。"
        },
        {
            "标题": "答王百谷吴下见寄",
            "作者": "欧大任",
            "内容": "江左卜行藏，东山五十强。难驯龙自性，吾让雁为行。\n薜荔新裁服，旃檀不断香。岭头梅似雪，持此报金阊。"
        },
        {
            "标题": "草堂元夕同华父观灯闻长孺时客都下",
            "作者": "欧大任",
            "内容": "火树千枝并，西堂夜不寒。客因同舍至，灯爱故园看。\n旧赏偏能续，深杯半欲乾。十年飞鞚地，犹自说长安。"
        },
        {
            "标题": "答朱孔阳四首 其四",
            "作者": "欧大任",
            "内容": "凄其南以北，周盻天苍茫。驱车奚所之，落日照河梁。\n千古雄心生，剑锷挥寒光。风云欻自奇，燕雀宁敢当。\n鸿鹄志四海，寥廓纷翱翔。尘鞅岂足羁，讵顾稻与梁。\n瞱瞱荣紫芝，高歌恒慨慷。世人寡同调，谁能测衷肠。\n君有商山情，绸缪申此章。"
        },
        {
            "标题": "答朱孔阳四首 其二",
            "作者": "欧大任",
            "内容": "秋风日以高，大江流不息。君居大江西，我寄长淮北。\n青冥堕浮云，遗我书一尺。谁知大雅音，乃在西江侧。\n束发慕平生，不奉几与席。侣匹良亦难，嬿婉那可得。\n于心寡欢谐，对面偃蹇色。何哉弦望思，思矫孤飞翼。"
        },
        {
            "标题": "答朱孔阳四首 其一",
            "作者": "欧大任",
            "内容": "三河一旷望，千里吴楚中。念我游梁客，寤言隔西东。\n绿发匡山士，皎皎云间鸿。殷勤掇瑶草，握赠诒深衷。\n余秉嘉遁心，遥企松门踪。佳期叹留滞，摇落悲秋风。"
        },
        {
            "标题": "春日同乔化叔大东始宪周稚恭游永泰寺",
            "作者": "欧大任",
            "内容": "四十年来讲石存，沙弥今已宿称尊。支公几解逍遥论，摩诘曾留不二门。\n坛下雨花春树长，庭前积霰夕禽喧。谁知白首修心日，犹指东山作给园。"
        },
        {
            "标题": "答朱孔阳四首 其三",
            "作者": "欧大任",
            "内容": "孤飞不能群，殊域不能亲。似彼客游子，悢悢愁苦辛。\n褰裳陟高冈，萦流见淮濆。逖矣豫章山，何况豫章人。\n瓜生蒙棘中，采棘伤瓜根。衿契远若近，缠绵自相因。\n涉江将何时，悽恻伤我神。"
        },
        {
            "标题": "夜别苏觉夫大雾泛舟归草堂",
            "作者": "欧大任",
            "内容": "河梁一分手，野客亦宵奔。月下卧披氅，烟中闻放䑳。\n猿啼知是岸，鸥宿问何村。曙色襄阳郭，依依见鹿门。"
        },
        {
            "标题": "同胡佥宪登云封寺观音阁玩梅花",
            "作者": "欧大任",
            "内容": "岭开孤阁倚巑岏，携手高临百八盘。山畔幽香移般若，天边残雪落旃檀。\n春催远客兼程早，驿报长安一骑寒。十载江南谁把玩，北枝今日正宜看。"
        },
        {
            "标题": "家弟经季初度日予适还山酌酒为寿",
            "作者": "欧大任",
            "内容": "吾弟知非岁已添，藏真事事总能兼。太医脂习称中散，高士华陀本孝廉。\n碧海为瀛通曲渚，青山如岱满前檐。归来寿汝梅花下，玉照茅家二老髯。"
        },
        {
            "标题": "黄幼章赴试南宫夜雨枉别",
            "作者": "欧大任",
            "内容": "不尽中心约，须臾袂易分。雨深孤骑去，木落万山闻。\n霜雪堪兰佩，关河自雁群。玄成还世业，凭尔报明君。"
        },
        {
            "标题": "美人叹",
            "作者": "欧大任",
            "内容": "妾家长安陌，深闺畏人识。耻同宋家东，羞过李城北。\n照日爱同心，迎风思比翼。琴瑟向户弹，机杼当窗织。\n织成锦字正怀春，弹罢金垆待薰夕。不分朝霞洛浦中，岂随暮雨巫山侧。\n对镜时矜绝代容，临池自爱倾城色。倾城绝代人罕知，三五二八怜芳姿。\n幽兰颇诵美人赋，彤管闲吟静女诗。正当二月繁花日，已见三星在户时。\n匏瓜织女几回看，世无蹇脩良独难。皎皎轻烟停水际，娟娟明月出云端。\n纵然台上逢萧史，愿向山中待伯鸾。讵惜盛年鸳偶少，自怜中夜凤楼寒。"
        },
        {
            "标题": "赠黎孝廉君实还袁州",
            "作者": "欧大任",
            "内容": "公车新奏牍，何自楚天涯。高士曾名郡，词人此寄家。\n秀江分竹箭，小阁傍梅花。莫学南州隐，君王待赐麻。"
        },
        {
            "标题": "许殿卿悼亡二首 其一",
            "作者": "欧大任",
            "内容": "凉风七月至，清霜被丛薄。络纬当窗啼，芙蓉向池落。\n佳人不待年，重泉寄冥漠。昔为双栖莺，今作单飞鹤。\n悽悽结沉忧，摵摵感离索。中宵熠耀微，素蟾耿罗幕。\n谁能结发情，不念齐眉客。"
        },
        {
            "标题": "王氏园看牡丹同唐民部仁卿作四首 其一",
            "作者": "欧大任",
            "内容": "乌衣巷口问王家，池籞轻风一驻霞。抹摋长安春色里，南来犹忆曲江花。"
        },
        {
            "标题": "许殿卿悼亡二首 其二",
            "作者": "欧大任",
            "内容": "苔闺日以积，尘案日以深。纨素委不御，四邻响哀砧。\n抚襟悼非一，梦床不可寻。昔欢向徂隔，兹恨何萧椮。\n树萱非销忧，遗佩犹同心。潘生洛涘年，哀泪谁能禁。"
        },
        {
            "标题": "寄范于公祠部兼讯王百谷",
            "作者": "欧大任",
            "内容": "曾忆为郎久，祠官秩更清。握兰趋建礼，起草直承明。\n有梦寻东省，何人念长卿。王褒今待诏，因尔寄同声。"
        },
        {
            "标题": "王氏园看牡丹同唐民部仁卿作四首 其四",
            "作者": "欧大任",
            "内容": "洛中曾为看花行，綵槛移春尚满城。君自兰台称赋客，可令江左似东京。"
        },
        {
            "标题": "王氏园看牡丹同唐民部仁卿作四首 其二",
            "作者": "欧大任",
            "内容": "习池今在小长干，魏国传来紫牡丹。不用新红临水照，醉时还倒接䍦看。"
        },
        {
            "标题": "海天僧同余过朝天宫周道士馆不值道士",
            "作者": "欧大任",
            "内容": "谁言匡阜远，亦似石城西。观主今何去，殷勤过虎溪。"
        },
        {
            "标题": "王氏园看牡丹同唐民部仁卿作四首 其三",
            "作者": "欧大任",
            "内容": "毫州只数薛家园，闻道延州红最繁。记得汴都三十种，尽归周国宪王门。"
        },
        {
            "标题": "同韦纯显崔德卿周之祯蒋国仰集顾叔震宅赏菊得闲字",
            "作者": "欧大任",
            "内容": "学省稀朝谒，悠悠燕蓟间。宦情三径僻，秋色一尊闲。\n彩袖沾花醉，雕鞍带月还。因之怀采菊，归兴满南山。"
        },
        {
            "标题": "秋日同陆华父黄元光泛海登佛教台",
            "作者": "欧大任",
            "内容": "涛上西风起片帆，青山携手上巉岩。双江秀色看俱发，十载清觞得共衔。\n远浦不禁回雁鹜，高台犹为护松杉。求羊若许能相待，三径归来荷短镵。"
        },
        {
            "标题": "士鹄见过同宿显恩禅房得深字",
            "作者": "欧大任",
            "内容": "同舍别何久，乍逢秋已深。君方理簪绂，吾欲乞山林。\n橐笔三朝客，支筇五岳心。故园萝薜约，开阁待长吟。"
        },
        {
            "标题": "雨中送王仪部敬美并寄李太史子田",
            "作者": "欧大任",
            "内容": "榜枻看君泛小舲，宁容奏记出都亭。世有后苍今典礼，人思刘向去传经。\n广陵雨后涛俱白，建业春残草尚青。太史何因留滞久，新莺还共省中听。"
        },
        {
            "标题": "七夕约卿携酒惟敬同过得凉字",
            "作者": "欧大任",
            "内容": "良宵不可度，佳客共清觞。河倒星光动，楼空海气凉。\n疏砧低汉月，哀角落胡霜。谁听机丝苦，年年在七襄。"
        },
        {
            "标题": "答施虞部曾缮部同直省中见怀",
            "作者": "欧大任",
            "内容": "对直寒宵向省闱，仙郎词赋有光辉。高悬霜月联曹近，闲锁冰厅见吏稀。\n梦隔关城砧杵急，心随江汉雁鸿飞。草玄寂寞无人问，自笑长安一布衣。"
        },
        {
            "标题": "人日答范京兆景伯郡斋见柬",
            "作者": "欧大任",
            "内容": "共是积薪客，欢闻乔木声。班仍鹓序旧，官以马曹名。\n岭峤吾将隐，潇湘问去程。报君人日句，未敢拟同行。"
        },
        {
            "标题": "伯玉少璋虞卿少功启明上元夜过",
            "作者": "欧大任",
            "内容": "白头方朔奉恩回，田烛村灯社事开。花月春江人尽乐，草堂烟径客能来。\n觞行解把银缸照，巾舞宁知玉漏催。记得祠膏曾侍从，愧君犹道汉臣才。"
        },
        {
            "标题": "元夕伍子谦朱子得谢叔蒙携酒见过得招字",
            "作者": "欧大任",
            "内容": "风急铜驼雪未消，凤城东北路偏遥。一龛供佛谁名社，几客闻灯不待招。\n系马阶前犹阒寂，行厨竹里半萧条。升平幸是金钱会，惟有狂歌答圣朝。"
        },
        {
            "标题": "登高丘而望远海赠梁岳",
            "作者": "欧大任",
            "内容": "登高丘，望远海，冥冥海风生白波，十丈汹涌冰嵯峨。\n有似瞿唐下三峡，篙工舟子不敢过。是时严冬十一月，雨霜吹作燕山雪。\n四野苍茫鸿雁饥，枯树半死木叶脱。嗟君萧飒风沙颜，冒寒苦欲趣入关。\n云涛不见西洲渡，咫尺那分北郭山。君不见披发之翁狂渡河，其妻止之徒咨嗟。\n家中餔麋尚可住，君今欲渡将如何。请君登高丘，与君望远海，一曲箜篌至今在。\n长风破浪岂无时，万斛之舟且须待。"
        },
        {
            "标题": "登汝南城楼",
            "作者": "欧大任",
            "内容": "将军白马旧临关，楼橹中原战守闲。汝曲自成悬瓠水，淮南遥见朗陵山。\n雁鸿早向春风过，鹅鸭偏惊夜雪还。陈蔡北来今重镇，戍笳声在乱云间。"
        },
        {
            "标题": "后九日小园登阁志感",
            "作者": "欧大任",
            "内容": "闰双重把菊，三十九年来。篱下酒不至，江头雁独哀。\n身曾随几杖，迹已落莓苔。惟有河山在，依稀戏马台。"
        },
        {
            "标题": "登快阁遂谒山谷祠和石刻十韵",
            "作者": "欧大任",
            "内容": "千峰匡岳亭亭立，万里澄江滚滚来。文水远流诸港入，禅官高阁半云开。\n川原日照新楼橹，城郭烟侵废草莱。旧邑飞凫留玉舄，几时孤鹤下山台。\n浮沉谩忆神仙令，留滞空怜太史才。尊酒囊琴皆寂寞，斜阳归雁独悲哀。\n年深短句馀残墨，迹古遗碑翳绿苔。肃肃祠堂犹俎豆，翛翛图像已尘埃。\n高风一代人何在，长路孤舟客自回。双井白杨应咫尺，不堪西望独徘徊。"
        },
        {
            "标题": "南越武王赵陀墓",
            "作者": "欧大任",
            "内容": "故国多荆榛，累累带丘陇。北眷天井冈，莫辩尉陀冢。\n缅惟称制时，中原已云滃。闭关并扬粤，画甸赋秸总。\n闽蛮渐东羁，瓯骆尽西拥。黄屋并汉仪，威边自尊宠。\n陆生隃岭来，班轮再南軵。奉藩谨上书，正极众星共。\n桂蠹贡虽入，湟溪道仍壅。志远蒿里催，运往朝台耸。\n黍苗被隧涂，麇鹿交町疃。金凫幸不飞，银海岂能涌。\n登垄踯躅歌，空有牧竖踵。谁为雍门弹，千秋泪汹汹。"
        },
        {
            "标题": "过尉氏登阮籍啸台",
            "作者": "欧大任",
            "内容": "朝登古台上，迢递望大河。北倚菟氏城，独流扬洪波。\n台下荒荆榛，蒙茏带嵯峨。阮公昔长啸，悲风起藤萝。\n白眼视世人，礼法亦已苛。婚媾曾谢却，沉湎惟微酡。\n笑彼当涂子，负乘何其多。貂冠导华簪，佩玉垂纤罗。\n丹组绾银黄，列侍二八娥。少年矜得意，蜉蝣将如何。\n不见苏门人，鸾声在山阿。俶傥咏我怀，齐轨宁蹉跎。\n任放竹林游，徘徊蓬池歌。"
        },
        {
            "标题": "夜集紫霞楼同登妙高台玩月",
            "作者": "欧大任",
            "内容": "南楼清宴几人从，醉后还登第一峰。绝壁烟云春草树，大江波浪夜鱼龙。\n鸥惊帆影船船月，风急潮声院院钟。谁信妙高台上客，霓旌千队绕芙容。"
        },
        {
            "标题": "晓登城北楼同陈潜父梁彦国得天字",
            "作者": "欧大任",
            "内容": "乱后孤城客可怜，峤南二月似幽燕。边声恰听胡笳外，春色浑疑朔雪前。\n远牧尚搜沙苑马，频荒谁散水衡钱。柔条欲寄江潭思，无数征鸿过楚天。"
        },
        {
            "标题": "吴参知明卿东游泊舟江上同李临淮惟寅方比部子及李司封于田周山人文美李小侯汝藩携酒访之分得孤字",
            "作者": "欧大任",
            "内容": "冠盖何年别帝都，石头今始接欢娱。登楼歌吹官河曲，邀笛风流客舸孤。\n坐下春波通竹箭，尊前暮雨乱蘼芜。看君紫绮裘无恙，犹是长安旧酒徒。"
        },
        {
            "标题": "同郭郡博徐茂才登郡楼望太湖",
            "作者": "欧大任",
            "内容": "青山海涌石巑岏，楼上清秋笠泽寒。欲挟灵威丈人去，金庭玉霤醉中看。"
        },
        {
            "标题": "天坛登望",
            "作者": "欧大任",
            "内容": "帝京南望九门前，大祀郊丘碧草鲜。圜殿恍闻仙陛乐，泰坛虚想御炉烟。\n河山缭绕彤宫辟，星斗周遭贝阙悬。歌颂太平多盛事，杨雄何日奏甘泉。"
        },
        {
            "标题": "同吴约卿携酒访姚元白于慈仁寺因登毗卢阁得山字",
            "作者": "欧大任",
            "内容": "秦京久客待君还，鹿苑相携霄汉间。地涌飞楼云绕舄，天连孤鸟日衔山。\n高寒并见金茎影，禁近初归玉笋班。萧瑟秋风怜庾信，江南何处望乡关。"
        },
        {
            "标题": "登毗卢阁",
            "作者": "欧大任",
            "内容": "东方初日照觚棱，振舄冯高眼倍明。四塞河山环大内，诸天楼观俯沧瀛。\n花台似涌云中出，仙袂疑从岳顶行。綵槛雕阑闲倚遍，九霄长送凤凰声。"
        },
        {
            "标题": "同华鸿胪访胡学宪于慈仁寺登毗卢阁",
            "作者": "欧大任",
            "内容": "三年两见客车来，貂敝咸阳我未回。载酒晴光连睥睨，出城秋色郁崔嵬。\n上方台殿诸天远，大漠风烟万里开。作赋登高吾岂敢，逢时真羡大夫才。"
        },
        {
            "标题": "送吕比部声甫守庐州",
            "作者": "欧大任",
            "内容": "虎竹初分霄汉间，庐江小吏候濡关。褰帷春雨劳农出，悬榻高斋送客闲。\n云起每从三祖石，鹤来曾过八公山。登楼不用怀京邑，早晚承明入计还。"
        },
        {
            "标题": "铜梁张中丞自上谷入为右司马远承书问因登石头城奉寄",
            "作者": "欧大任",
            "内容": "虎踞城边雁未还，远传歌吹入燕关。十年出佩扶阳印，九命趋归太尉班。\n幕府重沾新雨露，鼎门能记旧河山。南曹已隔宾庭履，花满江头鬓渐斑。"
        },
        {
            "标题": "重阳前一日同丘谦之朱子得二民部康裕卿管建初二山人登毗卢阁饯吴明卿",
            "作者": "欧大任",
            "内容": "寥廓飞楼并倚阑，十年今复醉长安。天连大漠三边尽，秋入渔阳万里寒。\n恋阙班行疲执戟，托交名姓庆弹冠。谁知明日龙山色，白露金茎别后看。"
        },
        {
            "标题": "王元方邀游宝界山登太白峰望太湖顾仲长王彦贻同赋青字",
            "作者": "欧大任",
            "内容": "峰高太白失群灵，人向江南望客星。九月霜凋千里碧，五湖天入片帆青。\n鱼龙跋浪连胥口，橘柚成林隔洞庭。一出风尘君莫问，鸱夷空自去冥冥。"
        },
        {
            "标题": "和答朱驾部可大登镇海楼见寄",
            "作者": "欧大任",
            "内容": "朔雪燕霜是旧游，南来今已及深秋。正看浴日通鲛浦，忽漫飞鸿过郁洲。\n奉使不劳司马檄，题诗多在尉陀楼。相逢预恐离群易，江水蘼芜绾别愁。"
        },
        {
            "标题": "登塔",
            "作者": "欧大任",
            "内容": "华胥国在弇州西，七圣何为路尚迷。稽首五云台百尺，竺乾今有化人栖。"
        },
        {
            "标题": "邓君肃六十一初度",
            "作者": "欧大任",
            "内容": "仙人邓郁宴家园，彩服春花五色繁。诗自盛名标海岳，隐堪华发老乾坤。\n朱霞半入浮丘宅，紫气先开柱下门。我有如瓜盘里枣，昌蒲涧上共清尊。"
        },
        {
            "标题": "送邓山人游南岳",
            "作者": "欧大任",
            "内容": "邓郁飘飖上岳庭，万松孤鹤五峰青。欲餐云母轻身去，归受夫人大洞经。"
        },
        {
            "标题": "同何库部子时看山过青萝嶂",
            "作者": "欧大任",
            "内容": "东来望气过萝阡，南渡家山五百年。句曲自留陶侍读，始宁今待谢临川。\n柴车雨后馀双笠，藜杖云中少百钱。知尔身轻能济胜，朱明何日更寻仙。"
        },
        {
            "标题": "登粤王台",
            "作者": "欧大任",
            "内容": "呼鸾道上粤王台，粤王如今安在哉。惟有太行秋雁字，一年一度一飞来。"
        },
        {
            "标题": "闻谭侍御子诚述衡岳之胜辄欲游瞩",
            "作者": "欧大任",
            "内容": "玉衡开胜域，金策寄灵踪。邓郁何年隐，刘虬几日逢。\n霞光飘紫盖，霁色上芙蓉。听得升真诀，松梯九万重。"
        },
        {
            "标题": "夜登太白楼",
            "作者": "欧大任",
            "内容": "狂歌采石月，高卧谪仙楼。珠斗当窗见，银河拂槛流。\n朔鸿飘塞色，羌笛入边愁。何处思公子，峨眉夜夜秋。"
        },
        {
            "标题": "王郡倅应文邀登镇海楼",
            "作者": "欧大任",
            "内容": "倦客蓬蒿已十年，中原多难最堪怜。牂牁流水全通粤，岣嵝归鸿直过燕。\n笳鼓渐闻催战舰，关河一望隔烽烟。江南保障群公在，莫使渔樵病税钱。"
        },
        {
            "标题": "怀张助甫",
            "作者": "欧大任",
            "内容": "吏部起汝海，英声冠时髦。蚤荷宰府辟，朗鉴同山涛。\n一麾转蹉跎，藩方行亦劳。南临江汉长，西窥岷嶓高。\n播迁何年始，倦游值今兹。捐佩诉重华，投书吊湘累。\n委心保贞素，托意寄遐栖。坟素知深衷，物我何足齐。\n啸月景夷台，枕流大淮堤。翔鹍谢霄羽，潜虬媚岩姿。\n我昔未相遘，再报邯郸书。中原幸良觌，停驺几踌躇。\n欢会易暌柝，嬿婉徒相于。尺素旷不达，碧云隔光仪。\n揽桂予滞留，折麻劳尔思。眇邈恨今朝，引领寄长谣。\n芳春正骀荡，谷鸟鸣迁乔。林葩映绿荑，泽草茂紫虈。\n安得荐华觞，及此攀柔条。矫首望嵩少，拂衣俟嘉招。"
        },
        {
            "标题": "寄梁计部孔适比以崇安令召入",
            "作者": "欧大任",
            "内容": "幔亭仙吏入班司，十载重来睹汉仪。宫鹊尚随玄武仗，江云长护定昆池。\n青溪把酒游偏洽，画省裁诗出每迟。君见白门千树柳，风烟何处寄相思。"
        },
        {
            "标题": "送谈思永下第还江南",
            "作者": "欧大任",
            "内容": "咸阳貂弊出关迟，回首丹霄未易窥。晓色楼台长乐树，秋风麟甲定昆池。\n飞腾有路时犹待，摇落何心客自悲。剑气尚寒星斗侧，大江南下寄相思。"
        },
        {
            "标题": "南浦亭遇朱孔阳自桃花岭还",
            "作者": "欧大任",
            "内容": "稍栖牛屋欲何依，客似前洲伐荻归。岭外魂惊书后梦，河梁泪洒别时衣。\n渡江讵意逢袁叔，入洛犹能共陆机。朱丘故人如寄忆，春来无数朔鸿飞。"
        },
        {
            "标题": "光州九日刘伯玄邀饮台上",
            "作者": "欧大任",
            "内容": "万家萧瑟傍丹梯，醉眼中原且杖藜。芒砀浮云开颖下，轘辕飞雨满淮西。\n汉京城阙边烽起，燕甸山河战马嘶。六载主恩容散吏，佩萸何处望金闺。"
        },
        {
            "标题": "题东方朔图",
            "作者": "欧大任",
            "内容": "小儿是岁星，朝游王母家。海山桃实成，献寿来烟霞。"
        },
        {
            "标题": "裕州光武庙",
            "作者": "欧大任",
            "内容": "帝子亲将九鼎扶，飞泉犹足骇愚夫。冰前骑士滹沱水，阙下书生赤伏符。\n唐邓北来存旧宅，崤函西锁卜东都。投戈汉业千年盛，惆怅荒祠乱夕乌。"
        },
        {
            "标题": "渡江四首 其四",
            "作者": "欧大任",
            "内容": "滔滔江汉流，归海自有时。皎皎众星出，明月敛其辉。\n竞智未必是，逃名未为非。金马可陆沉，酣饮不复疑。\n东方玩世士，执戟岂告疲。井丹著高洁，磨涅难磷缁。\n平生薄禄计，果协沧洲期。济江且远游，乘桴得吾师。"
        },
        {
            "标题": "侯大参东郊别业",
            "作者": "欧大任",
            "内容": "挂冠神武是何年，岳伯归来乐事偏。未少山中千岁侣，共知林下一人贤。\n黄花浊酒秋开径，紫绮沧洲月满船。舒啸东皋还倚杖，青冥鸿鹄去翩翩。"
        },
        {
            "标题": "送易侍御惟效谪东平判官",
            "作者": "欧大任",
            "内容": "浮云忽散蓟门天，何处秋风不可怜。手版东方车骑日，锦囊名岳岱宗年。\n澄清自许人犹望，画诺因知客最贤。岂用路旁称绣斧，使君帷去更高褰。"
        },
        {
            "标题": "送左司马郢中曾公总宪留台二首 其二",
            "作者": "欧大任",
            "内容": "朝辞画省向鸣銮，白雪楼前一问安。幕府久传司马法，钟陵高照惠文冠。\n万年王气金茎直，六代江声玉树寒。我寄离心征雁去，秦淮东下是长干。"
        },
        {
            "标题": "送左司马郢中曾公总宪留台二首 其一",
            "作者": "欧大任",
            "内容": "三楚名家有珥貂，上卿谁似策勋遥。七擒孟获曾宣捷，五部单于已入朝。\n执秩今行周郏鄏，先声宁数汉嫖姚。主恩咫尺台垣近，鸾鹤回翔在赤霄。"
        },
        {
            "标题": "秋日李家庄同黄大参酌亭子上",
            "作者": "欧大任",
            "内容": "系缆沙边久，行觞及早秋。地犹盘象郡，江自引龙洲。\n藤袅猕猴饮，兰深翡翠游。不知三弄笛，肯为野人留。"
        },
        {
            "标题": "友芳园杂咏为吕心文作二十五首 其十六 桃李园",
            "作者": "欧大任",
            "内容": "金城树成锦，青绮花如练。河阳解归人，夜夜春园宴。"
        },
        {
            "标题": "秋晚同陈使君张进士饮喻园五首 其五",
            "作者": "欧大任",
            "内容": "大陆风高万马腾，喻家围上放秋鹰。霸台东去堪回首，落木荒山入固陵。"
        },
        {
            "标题": "冬日海神庙同梁仲登晚眺",
            "作者": "欧大任",
            "内容": "塞鸿飞尽暮云残，词客悲秋共倚阑。二女渚连还北向，九疑山隔正西看。\n荒台枕石波声小，野庙临江树影寒。乡土岁时浑不恶，越吟空自老南冠。"
        },
        {
            "标题": "秋晚同陈使君张进士饮喻园五首 其四",
            "作者": "欧大任",
            "内容": "清尊曾共谢公游，客岂羊昙泪亦流。摇落丹枫前日路，不知何处是西州。"
        },
        {
            "标题": "李于美以病求归赋留长句",
            "作者": "欧大任",
            "内容": "士有不可识，亦有不可知。一官彭泽速，屡考中书迟。\n君今苦欲去，去此将安之。阳谷初来甫五月，长安为令居京师。\n辇毂从容少奔走，朝廷礼数随班司。昨同府尹朝月朔，并领父老趋丹墀。\n君王郊禋卤簿出，田烛照映五丈旗。此时簪笏簉鹓鹭，似胜泥潦迎旌麾。\n请沐幸与妻孥乐，白事免遭官长嗤。鬵釜弗肥茹蔬蔌，桁杨肯用参书诗。\n董宣元不妨彊项，匡鼎兼之能解颐。正堪讴习中和颂，何以学赋归来辞。\n乞休未便即赐允，投劾谁更容狂痴。国子先生闇世务，有酒尚可同襟期。\n官粟奚必六百石，邴公此意良足师。君不见时清草泽麟凤起，君不见山空蕙帐猿猱悲。\n君乎君乎稍且住白厓，丹水明年待君君何疑。"
        },
        {
            "标题": "送吴有定游洞庭山因讯顾季狂",
            "作者": "欧大任",
            "内容": "江阁莺声共醉闻，扁舟东访洞庭君。若逢顾恺丹青笔，写寄包山一片云。"
        },
        {
            "标题": "送陆纂父归洞庭山中",
            "作者": "欧大任",
            "内容": "去问渔樵路，东归过太湖。刺犹题处士，书自著潜夫。\n麈尾谈宾少，鱼肠借客无。橘林今正熟，千树给秋租。"
        },
        {
            "标题": "郢中三咏为曾中丞赋 其三 锦标轩",
            "作者": "欧大任",
            "内容": "城上霞成锦，开轩向郢都。一毛标凤穴，千里识龙驹。\n寒并金茎直，光侵玉树孤。韦贤推相业，曾是汉名儒。"
        },
        {
            "标题": "赠胡仲子二首 其二",
            "作者": "欧大任",
            "内容": "侠游燕市紫骝嘶，三尺芙蓉手自携。何限青山招隐去，苍茫秋色大鄣西。"
        },
        {
            "标题": "赠胡仲子二首 其一",
            "作者": "欧大任",
            "内容": "曾于酒颂识刘伶，岂但东方是岁星。双鬓又看霜草白，不妨江海托鸿冥。"
        },
        {
            "标题": "约游西湖不果独归金陵寄越中诸故人",
            "作者": "欧大任",
            "内容": "前日吴江与君约，扁舟共载西湖乐。六桥烟里纵兰桡，三竺云边望芝阁。\n舟中卧病生离忧，我归金陵君越州。南屏武林不可见，江波渺渺令予愁。\n忆君舟系净慈寺，岳王坟下生秋思。有美湖山足逸游，伤心定赋江南事。\n眼中应是故交稀，谢客风流白纻衣。遥知不是沧洲客，芸阁石渠迟尔归。"
        },
        {
            "标题": "送张殿读明成赴南少司成",
            "作者": "欧大任",
            "内容": "卜洛千秋虎幄存，执经今日满桥门。诸生疑问更相谒，六代风流未可论。\n钟阜松萝玄武仗，鼎湖弓剑孝陵园。柏梁谁似词臣句，燕对明年奉汉恩。"
        },
        {
            "标题": "赵郭八景为郭学宪舜举赋 其五 语水渔舟",
            "作者": "欧大任",
            "内容": "禦儿溪溯越来溪，舟子鸣榔水鸟啼。沽酒夕阳歌欸乃，鸱夷何事五湖西。"
        },
        {
            "标题": "赵郭八景为郭学宪舜举赋 其一 红杏春风",
            "作者": "欧大任",
            "内容": "种得匡山片片霞，蓬莱使者问君家。至今九炼丹砂熟，犹似溪头万树花。"
        },
        {
            "标题": "赵郭八景为郭学宪舜举赋 其七 净寺晓钟",
            "作者": "欧大任",
            "内容": "曙色鸣钟曲槛凭，隔林经梵听山僧。宰官身亦称居士，为问西来第几灯。"
        },
        {
            "标题": "赵郭八景为郭学宪舜举赋 其二 新桥夜月",
            "作者": "欧大任",
            "内容": "华表何年鹤更回，仙人楼倚郁蓝开。缤纷月里金支导，曾向溪桥半夜来。"
        },
        {
            "标题": "送文子初还虎丘读书梅花楼二首 其二",
            "作者": "欧大任",
            "内容": "海涌山前一草庐，下帷三箧有藏书。五经他日咨同异，来共诸儒讲石渠。"
        },
        {
            "标题": "送文子初还虎丘读书梅花楼二首 其一",
            "作者": "欧大任",
            "内容": "名山君去卧烟霞，文苑风流更几家。已报江南春最早，楼前千树尽梅花。"
        },
        {
            "标题": "渡钱塘江",
            "作者": "欧大任",
            "内容": "临安秋早发，罗刹片帆开。来岸青龙见，惊涛白马来。\n速归频问驿，学赋敢言才。渺渺江南思，那堪朔雁哀。"
        },
        {
            "标题": "雪中同陆华甫泛舟章江忆曾与华甫自广陵冒雪渡扬子过白下",
            "作者": "欧大任",
            "内容": "玉鳞波急布帆开，扬子扁舟访戴回。谁料岭梅今共折，章江冲雪十年来。"
        },
        {
            "标题": "晓登龙门寺楼",
            "作者": "欧大任",
            "内容": "烟中隐隐见层台，僧卧高龛户始开。曙早残星连汉没，春时飞翠过河来。\n伊流天际舟初渡，洛下花时雁已回。宝地珠林堪出世，自怜川陆日悠哉。"
        },
        {
            "标题": "渡扬子江",
            "作者": "欧大任",
            "内容": "大江限南北，击楫此经过。不见长安近，其如行路何。\n烟中沉楚树，鸿外渺湘波。谢眺怀京邑，新林引望多。"
        },
        {
            "标题": "和施平叔题周公瑕小像",
            "作者": "欧大任",
            "内容": "褐衣人识五陵豪，綵笔凭陵气象高。曾醉洞庭山下月，笑从渔父诵离骚。"
        },
        {
            "标题": "云麾将军断碑歌",
            "作者": "欧大任",
            "内容": "将军鼎贵唐宗室，虎臣功在开元日。平陇登坛塞外闻，度辽持节师中吉。\n万里搴旗气莫当，一朝赐襚才终屈。家系勋名勒此文，北海毫端见风骨。\n九曲黄河沓拖流，三峰华岳锋棱出。向时碑板照四裔，岂意幽州久沉汨。\n泥沙霜雪已千年，虿尾银钩祇自怜。纤秾稍异琅琊体，可是灵芝手自镌。\n拨镫临池映林幌，断碣残趺满烟莽。此石何为厄此时，良乡校中凿为础。\n历下犹存十笏亭，龙兴尚见双螭榜。岳麓娑罗烂真态，东林秦望争摩荡。\n蓟野谁占气烛天，中宵北斗回精爽。邵孺披榛寻得之，秘书嗜古亟欲往。\n毁戈碎璧未堪捐，洗藓剜苔自吾党。李侯辇致驱两牛，丰城剑起蛟龙秋。\n九成化度即非偶，离堆启法今同收。四方榻本传好事，何异和弓垂矢霅煜东序之天球。\n君不见云麾北海宛平氏，诸李风流似苗裔。王宅先公世习书，柳家新样偏工字。\n看君赤管如有神，公孙大娘舞剑器。我来抚石双垂泪，自古英雄困憔悴。\n岐阳猎鼓岣嵝铭，呜呼神物宁终閟。"
        },
        {
            "标题": "岳鄂王墓",
            "作者": "欧大任",
            "内容": "族已北辕去，鼎犹南渡移。黄龙思痛饮，白马哭班师。\n日晕丹心贯，山荒碧血滋。鸣呼千古恨，扶杖读残碑。"
        },
        {
            "标题": "五怀诗 其五 赵介",
            "作者": "欧大任",
            "内容": "伯贞遁世士，深栖向西樵。潜虬岂不媚，永谢弓旌招。\n清溪抚疏松，心远趣自超。柴桑临流洁，句曲听风遥。\n邈哉二陶后，勤铭寄山椒。"
        },
        {
            "标题": "皇极门贺蓟辽奏捷是日安南入贡",
            "作者": "欧大任",
            "内容": "圣朝端冕戢兵戈，露布东来喜气多。黄竹不闻天欲雪，越裳今奏海无波。\n市还沙苑迷骐骥，战后都城满橐驼。万里谷蠡看扫荡，甘泉烽火听铙歌。"
        },
        {
            "标题": "发藤州同黄大参士弘将往勾漏先寄邕州舍弟",
            "作者": "欧大任",
            "内容": "苍梧犹在夜郎东，棣萼空歌不可同。解缆镡津朱鸟外，飞书邕筦白云中。\n讵无石髓逢王烈，尚有丹砂待葛洪。千里西陵诗早寄，片帆何处挂秋风。"
        },
        {
            "标题": "雪中同华甫发南浦酬用晦 其二",
            "作者": "欧大任",
            "内容": "陆贾装轻共北归，扁舟冲雪雁同飞。谁知此地三人别，却向姑苏望少微。"
        },
        {
            "标题": "雪中同华甫发南浦酬用晦 其一",
            "作者": "欧大任",
            "内容": "六花飞满菟园中，枚叔挥毫自国工。江上挂帆千里去，兰台今借大王风。"
        },
        {
            "标题": "漕河泛舟过法海寺西寻九曲池",
            "作者": "欧大任",
            "内容": "晨出广陵城，气候喜晴旭。生烟织前林，杂英纷满瞩。\n长河理轻舟，宾朋偶相逐。周览问故基，兴没半平陆。\n灌木傍禅栖，回溪荫修竹。十里萤苑西，往化灭已促。\n曲池饮牛羊，高台登樵牧。昔人弃九五，大业消百六。\n荒哉锦帆行，运去伤陵谷。柔脆何足哀，氛昏荡倾覆。\n释兹愤懑情，且寓登临目。"
        },
        {
            "标题": "送大宗伯古林何公致仕南归二首 其二",
            "作者": "欧大任",
            "内容": "再出完名去，朝廷念朴忠。言为汉班伯，学似鲁申公。\n沧海扁舟月，西樵大笠风。投簪吾亦逝，倘许褐衣同。"
        },
        {
            "标题": "送庞侍御少南出按两浙二首 其一",
            "作者": "欧大任",
            "内容": "明堂令布履端馀，宪府霜飞按越初。沧海潮回收万弩，潢池氛净出单车。\n探碑禹穴多奇字，访士桐江有旧庐。八使风流谁得似，西京人望皂囊书。"
        },
        {
            "标题": "送大宗伯古林何公致仕南归二首 其一",
            "作者": "欧大任",
            "内容": "行藏四十载，今不愧乾坤。世仗名儒议，天全圣主恩。\n著书留石室，隐几杜柴门。从此罗浮上，烟霞道益尊。"
        },
        {
            "标题": "送庞侍御少南出按两浙二首 其二",
            "作者": "欧大任",
            "内容": "同时学赋羡君成，流落怜子十载情。周室主书专柱史，汉家掌故待诸生。\n交游敢望弹冠出，父老应随负弩迎。浙水东西怀绣斧，江花那得计王程。"
        },
        {
            "标题": "陈徐诸生邀余同徐王二僚长饮法海寺遂登迷楼",
            "作者": "欧大任",
            "内容": "天空风急雁飞回，留滞经春恋酒杯。偶约同官行并辔，更携诸子醉登台。\n汴堤烟柳丝丝出，淮水云帆片片开。凤舸龙舟俱莫问，且看持楫渡江来。"
        },
        {
            "标题": "广德寺禅堂观牡丹",
            "作者": "欧大任",
            "内容": "黄花翠竹散清芬，又见华鬘一院云。独坐翻经台畔石，几回天女异香闻。"
        },
        {
            "标题": "月夜同黎惟敬梁思伯泛芙蓉溪得秋字",
            "作者": "欧大任",
            "内容": "旧约寻烟浦，君来属暮秋。墙阴含竹色，月影入溪流。\n笛有邀桓步，舟仍访戴游。锦袍怜一醉，非是恋沧洲。"
        },
        {
            "标题": "王兵宪邀泛沥湖登石洞再至七星岩",
            "作者": "欧大任",
            "内容": "胜游宁但晋东嘉，星渚南来又一槎。天际云为江上树，烟中山似洛阳花。\n何年飞石犹存洞，几处开林不带霞。衮绣亦知难久驻，耕樵堪自寄吾家。"
        },
        {
            "标题": "莆田程慧父自始安道南海访余洲上不值",
            "作者": "欧大任",
            "内容": "讵得倾程盖，空驰访戴心。凿坏纡径远，移棹入村深。\n郁水通珠浦，漓江下桂林。知君兴难尽，宁必似山阴。"
        },
        {
            "标题": "朱邦肃山中葬母",
            "作者": "欧大任",
            "内容": "千秋阴隧闭，鸡骨不堪支。慈训哀何及，馀生敢自期。\n群乌衔土日，大鸟下坟时。莫诵劬劳句，门人已废诗。"
        },
        {
            "标题": "刘子脩为李裕德作小景偶避暑园中题之",
            "作者": "欧大任",
            "内容": "汲泉煮茗大岩隈，虬起长松荫绿苔。六月林间无暑气，白牛西涧客能来。"
        },
        {
            "标题": "朱子得枉驾寺馆不遇有沽酒摘蔬之句次韵集杜以订后约子得近曾数过而余肺病将欲乞归故于末章及之 其一",
            "作者": "欧大任",
            "内容": "寺忆曾游处，南楼纵目初。途穷非阮籍，赋或似相如。\n能吏逢联璧，将军有报书。何时一尊酒，邻舍与园蔬。"
        },
        {
            "标题": "朱子得枉驾寺馆不遇有沽酒摘蔬之句次韵集杜以订后约子得近曾数过而余肺病将欲乞归故于末章及之 其二",
            "作者": "欧大任",
            "内容": "到此应常宿，西郊白露初。春来常早起，暮雀意何如。\n一见能倾座，三车肯载书。盘餐老夫食，自为摘嘉蔬。"
        },
        {
            "标题": "朱子得枉驾寺馆不遇有沽酒摘蔬之句次韵集杜以订后约子得近曾数过而余肺病将欲乞归故于末章及之 其三",
            "作者": "欧大任",
            "内容": "青春动才调，扈跸上元初。竟日莺相和，新诗锦不如。\n自须开竹径，客至罢琴书。把酒宜深酌，常餐占野蔬。"
        },
        {
            "标题": "放歌行",
            "作者": "欧大任",
            "内容": "恻恻复恻恻，四座长叹息。劝君绿酒放我歌，汉室方隆似磐石。\n汉初定鼎河陇头，长安宫阙似云浮。烟花甸服三千里，锦绣山河百二州。\n赤帝之子为汉祖，四叶神孙称帝武。泰山梁甫盛礼仪，宝鼎芝房传乐府。\n欲麾羽骑靖宛胡，先遣楼船出齐鲁。此时佳气何郁哉，复道层楼对凤台。\n承露东连三殿矗，相风南向九关开。九关鸡鸣天欲白，咸阳春满千人宅。\n使者横行半凿空，书生上奏皆驰画。北伐齐分五道军，西来尽召诸侯客。\n待诏时登金马门，酣歌晚聚铜驼陌。卖珠小子宴北宫，牧豕孤儿揖东阁。\n柏梁台中盛赋诗，玉堂殿下承恩泽。承恩更有过侯王，赐第开门近建章。\n校猎常驰射熊馆，遨游多入斗鸡场。庭中列侍羽林士，门下传呼谒者郎。\n羽林谒者通朝籍，剑客庖人沾玉食。叱咤吹嘘有鬼神，弹冠结授生颜色。\n吁嗟汉室盛衣冠，寂寞何人独考槃。岂无旅邸空书牍，尚有公车未拜官。\n慷慨为君歌一曲，出门何处望长安。"
        },
        {
            "标题": "十六夜小斋待月元白约卿同赋",
            "作者": "欧大任",
            "内容": "东来车骑访幽栖，共待清光手重携。九市烟尘人境外，万家砧杵帝城西。\n黄山远见宫槐直，紫阁平临海树低。何事天涯问圆缺，故园应待尺书题。"
        },
        {
            "标题": "朱子得枉驾寺馆不遇有沽酒摘蔬之句次韵集杜以订后约子得近曾数过而余肺病将欲乞归故于末章及之 其四",
            "作者": "欧大任",
            "内容": "岁晚莫情疏，方期解缆初。故人忧见及，内热比何如。\n春日繁鱼鸟，秋来把雁书。此邦千树橘，风俗当园蔬。"
        },
        {
            "标题": "答程子虚登吴虎臣飞云楼见怀因寄丰干诸子",
            "作者": "欧大任",
            "内容": "吴家楼上飞云还，万里罗浮在此间。别后君曾呼白酒，梦中吾每驻青山。\n已知慧远新开社，愿学刘伶善闭关。寄与江南故人道，朔风萧飒鬓毛斑。"
        },
        {
            "标题": "送孙太史以德册封唐府兼扶侍南还",
            "作者": "欧大任",
            "内容": "诏下千官夹陛听，君行衔命出都亭。河山半赐诸侯地，宛洛先占使者星。\n持节马看飞练白，导舆牛似度关青。蒪鲈秋借江湖色，彩袖春风入汉庭。"
        },
        {
            "标题": "题孙参军荔枝练鹊",
            "作者": "欧大任",
            "内容": "红云开实满林香，海鸟孤飞练带长。粤客赋成西掖里，荔丹时节最思乡。"
        },
        {
            "标题": "送督府吴公转工部尚书赴留都",
            "作者": "欧大任",
            "内容": "仗钺如霜节制雄，军中新拜大司空。即看宅揆三台位，曾勒元戎百粤功。\n幕府风云悬海上，鼎门星斗护江东。主恩重有安危寄，何限苍生望谢公。"
        },
        {
            "标题": "阊门舟中逢李本宁",
            "作者": "欧大任",
            "内容": "姓字当时满帝都，楚材曾得似君无。多闻已自过胥季，脩嫭宁能让左徒。\n游傍西陵窥越绝，行随东武听吴趍。玉堂旧是摛文客，谁许扁舟泛五湖。"
        },
        {
            "标题": "寄沈嘉则",
            "作者": "欧大任",
            "内容": "布衣任侠论交期，尺牍长安报已迟。八十诗成怀自咏，五千言在去何之。\n床头风雨双钩出，餐里烟霞一灶随。东海浮家曾定否，杖藜吾欲访茅茨。"
        },
        {
            "标题": "海上逢丁戊山人自朗宁至",
            "作者": "欧大任",
            "内容": "戎马殊方急，君今何所之。人群仍纵酒，客路只题诗。\n剑倚风尘过，丹成日月迟。管宁将度海，莫遣世人知。"
        },
        {
            "标题": "王比部茂钦使过留都追送江上",
            "作者": "欧大任",
            "内容": "海内人推谢法曹，南来使节让挥毫。诏函宠借金陵重，词苑名因历下高。\n登岱一鞭开晓色，渡江双旆泛春涛。送君回首新林浦，宁得相携解佩刀。"
        },
        {
            "标题": "都下逢熊处州却送还郡",
            "作者": "欧大任",
            "内容": "同官邗上别，垂老蓟门看。印绶南明色，衣裘北道寒。\n掖垣疲执戟，郡阁庆弹冠。他日书相及，惟应问钓竿。"
        },
        {
            "标题": "闻大司寇王公元美得请还吴中",
            "作者": "欧大任",
            "内容": "弇州朱草白云寒，西省尚书早挂冠。岭外不知春已到，梅花还可寄君看。"
        },
        {
            "标题": "冬日酬徐孔学陈以清二明府见过",
            "作者": "欧大任",
            "内容": "海内词人见面稀，况能持赠有珠玑。正欢洛下相携入，似慰咸阳久忆归。\n双辔忽传驱马至，五弦吾自送鸿飞。尊前君解沉冥意，应笑名山未拂衣。"
        },
        {
            "标题": "刘少脩姚继昭陈鸣翊三子入社",
            "作者": "欧大任",
            "内容": "衣冠洛社日追攀，三益能来竹径閒。暂许客游从北海，不妨朝寄在东山。\n谷深纵遣鸣驺入，林密惟知倦鸟还。咫尺朱明心并远，与君携手白云间。"
        },
        {
            "标题": "送杨黄门江库部奉命校文还朝八首 其七",
            "作者": "欧大任",
            "内容": "剑悬明月照芙蓉，尊酒离亭思万重。看尔趋朝乘驷马，不堪南斗望双龙。"
        },
        {
            "标题": "至日斋宿省中值雪同诸僚作",
            "作者": "欧大任",
            "内容": "千官斋韨祝蕃釐，七日迎阳肃盛仪。望入汉宫双露掌，拥来江苑几琼枝。\n飞英半似花林夕，鸣玉犹随月观时。听得仙郎歌白雪，何人不和郢中词。"
        },
        {
            "标题": "送杨黄门江库部奉命校文还朝八首 其四",
            "作者": "欧大任",
            "内容": "黄金高筑古台名，蹀躞霜蹄万里行。剪拂劳君增价去，一时飞骑满神京。"
        },
        {
            "标题": "送杨黄门江库部奉命校文还朝八首 其八",
            "作者": "欧大任",
            "内容": "碣石谈天雪欲寒，部中星使向长安。傥思五岭经行地，驿寄梅花岁岁看。"
        },
        {
            "标题": "九月十五夜将赴苍梧舟中望月",
            "作者": "欧大任",
            "内容": "客里中秋赏已违，天涯凉月倍光辉。却怜少妇长相忆，何事征人独未归。"
        },
        {
            "标题": "淦口望胡佥宪舟不至先赴金川驿相待",
            "作者": "欧大任",
            "内容": "江树寒深独鸟依，邮亭回首叹蓬飞。湓峰雁去冲残雪，渝水帆来带落晖。\n日短山城收市早，风高溪寺听钟微。瑶琴玉涧今何处，水远天长客未归。"
        },
        {
            "标题": "相逢行送李山人君实游吴越",
            "作者": "欧大任",
            "内容": "独客久卧蓟门雪，君先旅服游瀛渤。相逢可醉金陵月，君已扁舟泛吴越。\n从来交契无后先，谁为词华问工拙。秋风飒飒不可留，江上蒲萄酒初泼。\n吴越称诗待俊人，只今开府有词臣。投刺能容祢处士，买山几住郗嘉宾。\n君才跋扈幽燕北，挥毫磊落见风格。篇里言言金石声，箧中卷卷烟霞色。\n一时把袂谊最深，三月裹粮兴何极。倏然鼓棹出新林，不及张灯永今夕。\n青山回首石头城，雁荡天台拄杖行。傥因西笑怀千古，便待东归赋二京。"
        },
        {
            "标题": "送杨黄门江库部奉命校文还朝八首 其五",
            "作者": "欧大任",
            "内容": "陆贾何年自粤回，至今汉使馆重开。鲛鱼孔雀宁堪献，似有明珠照乘来。"
        },
        {
            "标题": "送杨黄门江库部奉命校文还朝八首 其六",
            "作者": "欧大任",
            "内容": "日射扶桑海色秋，西风初起尉陀楼。飘飘使节淩寒入，万国冠裳会帝州。"
        },
        {
            "标题": "舟行久待贞吉不至瑞洪东过赵家围望宫亭湖作",
            "作者": "欧大任",
            "内容": "晓色徐牵邬子船，苍茫不辨驿门前。匡山五老笑迎日，彭泽先生归去年。\n鱼避鸬鹚冲浦浪，租徵荻竹载湖烟。西江岂为犹停桨，回首姑苏月再圆。"
        },
        {
            "标题": "秋日游司马喻公园池",
            "作者": "欧大任",
            "内容": "白羽曾麾扫三庭，居閒嵩洛在郊坰。山楼朝荡玻瓈紫，池槛秋开罨画青。\n万里赤霄今凤起，五年沧海自鸿冥。安危□□□□□，□□□□□钓舲。"
        },
        {
            "标题": "功德寺",
            "作者": "欧大任",
            "内容": "宣皇游豫日，此地翠华来。忍草生驰道，慈云护讲台。\n玉波仙鹭浴，绯雪御桃开。望幸还今日，何人托乘陪。"
        },
        {
            "标题": "雪后同华父泛湖望康郎山",
            "作者": "欧大任",
            "内容": "西拥艅艎作胜游，宫亭湖上晚萧飕。帆吹匡阜诸峰雪，书隔湓江九派流。\n高浪楼盘蛟蜃气，大风军散鹳鹅秋。黄麾尚想高皇日，咫尺双龙傍斗牛。"
        },
        {
            "标题": "送齐黄门惟良册封淮府",
            "作者": "欧大任",
            "内容": "琐闱人自豫章才，持节花迎驿路开。汉使风云千骑下，淮王宾客八公来。\n宫亭湖白涛为国，千越山青玉作台。家庆遥知南斗外，可能中夜望三台。"
        },
        {
            "标题": "思归",
            "作者": "欧大任",
            "内容": "通籍金闺已四年，遗经仅得守师传。息心渐已焚残草，学道何妨老一毡。\n客醉每参禅讲坐，僧贫犹乞笔耕钱。思归欲借缑山鹤，骑入罗浮七洞天。"
        },
        {
            "标题": "惟敬出次郊园示予以功德寺牡丹之盛辄赋二诗讯之 其一",
            "作者": "欧大任",
            "内容": "广陵红药洛阳花，一曲山芗为客誇。万朵千枝看欲遍，问君何事恋京华。"
        },
        {
            "标题": "冬日圣驾幸万岁山恭赋",
            "作者": "欧大任",
            "内容": "会稽昔受计，涂山曾合符。皇览遵时豫，宸游协前谟。\n肆瞻万岁山，奠彼玄武区。上冠青霞峤，下澄碧波湖。\n绛氛久磅礴，苑中得方壶。卜馆筑祈年，议礼齐鲁儒。\n季冬朔云吉，乐岁欢以愉。驾出即伊迩，警跸先传呼。\n勾陈伏严卫，招摇备前驱。旬始建曲旃，天狼奋威弧。\n驭风六苍虬，望坛俨龙趋。天童奉苍璧，玉女持金炉。\n英韶合九奏，歌筑延以歈。封泥瘗玉简，白云起须臾。\n回盻秦汉辙，驰骋万里途。何如格群神，行不役千夫。\n霈泽答玄穹，望幸劳东都。升中举盛典，永垂皇家图。"
        },
        {
            "标题": "送李比部廷实守兴化",
            "作者": "欧大任",
            "内容": "乌石推名郡，儒风大海隅。行应持鹊印，恩已赐麟符。\n子荔红云岛，侯梅白雪湖。看君飞盖日，词客待操觚。"
        },
        {
            "标题": "袁考功鲁望邀饮",
            "作者": "欧大任",
            "内容": "置驿邀宾促，鸣珂出省迟。人推山吏部，吾爱郑当时。\n浊酒多留醉，清诗更解颐。江东容易别，敢负竹林期。"
        },
        {
            "标题": "扬子江上寄伦膳部",
            "作者": "欧大任",
            "内容": "夷犹望京邑，江月听秋潮。谁念扁舟客，新林向版桥。"
        },
        {
            "标题": "冬日过汝南访张子畏",
            "作者": "欧大任",
            "内容": "长公归巳久，渡汝问行藏。关气高天紫，河冰浊浪黄。\n雁迷云惨淡，骏急野苍茫。携手千秋约，中嵩卜草堂。"
        },
        {
            "标题": "姚叙卿方子及沈纯父李于美过饮斋中",
            "作者": "欧大任",
            "内容": "词客重来谒建章，风流犹共蒯缑旁。中原羽翼双鸿鹄，浊酒交游几鹔鹴。\n莫笑草玄甘寂寞，相逢浮白转飞扬。搴旗江左谁争长，沉陆金门只自狂。"
        },
        {
            "标题": "送江比部士振使关外因归钱唐觐省",
            "作者": "欧大任",
            "内容": "江淹词赋綵毫新，七叶衣冠况世臣。瑞节千山金马使，竹书三署白云人。\n过家因得停车骑，上寿应知望紫宸。京洛风流偏待汝，何能不忆五湖春。"
        },
        {
            "标题": "观舞剑",
            "作者": "欧大任",
            "内容": "公孙弟子剑光芒，临颖家惟十二娘。玉貌锦衣君不见，杜陵禁得鬓毛苍。"
        },
        {
            "标题": "夜听谭七吹笛因忆金陵张六",
            "作者": "欧大任",
            "内容": "谭君置酒烧银烛，为我停杯吹紫玉。正逢兰佩赠佳人，何事竹枝奏离曲。\n数声袅袅斗柄低，断雁哀猿入耳啼。霜满洞庭悲落木，萤流长信恨空闺。\n倚阑只诉君心苦，别客听之更悽楚。此夕同游石井山，明朝独下松陵浦。\n忆昔江东落魄行，张郎视我犹弟兄。春园袅娜闻花下，夕馆参差醉月明。\n六载分携别离久，何人共把长干酒。千里音书不可来，梦中时见白门柳。\n槯藏今已非少年，弹铗哀歌瓮牖边。慵书班氏谁曾问，学剑相如只自怜。\n看君暂得同欢笑，犹胜金陵隔烟峤。窈窕离愁不可挥，请君三弄江南调。"
        },
        {
            "标题": "光州北楼观雪二首 其二",
            "作者": "欧大任",
            "内容": "杨子江深雪满舲，黄河冰侧挂帆青。六花又向淮楼见，那得蓑衣钓洞庭。"
        },
        {
            "标题": "观卢文卓所藏郭岩山人画菊",
            "作者": "欧大任",
            "内容": "黄华寒倚石嶙峋，画幅萧閒见写真。风雪独逢卢处士，江湖犹忆郭山人。"
        },
        {
            "标题": "苏子川席上观舞歌",
            "作者": "欧大任",
            "内容": "燕京九月霜花落，蹇驴夜走城南陌。请谒难窥许史门，邀欢独造苏卿宅。\n苏卿薄禄有清酤，西台御史为上客。玉觞引满炙肥羊，自称无以娱宾乐。\n须臾红妆立帐前，激楚结风舞交错。扇开衫影乱明霞，帕掩钗光薄金爵。\n鬓云百转匝花钿，举袂飘裙忽欲仙。钏边露腕双双玉，毯上行尘步步莲。\n应节低鬟依促拍，逐行挥翟人繁弦。行云送曲那能住，曼睇横波谁不怜。\n金吾将军笑频顾，秘书先生目犹注。胡髯山人侠者流，耳热酣呼亦豪举。\n持觞将炙奈乐何，马跃鸡鸣不知曙。巴渝迭舞白纻歌，主人寿客金叵罗。\n西台痛饮仍大爵，苏卿膝席情更多。卿也起家曹濮下，严亲尚书号横野。\n秉钺云中节制遥，驱胡漠北威名大。绛侯世业有亚夫，穰苴兵法传司马。\n君不见东山饮酒赌墅人，苏卿尔岂沉酣者。"
        },
        {
            "标题": "光州北楼观雪二首 其一",
            "作者": "欧大任",
            "内容": "汝海风生万壑雷，飞霙吹过汉王台。醉看半似秦关路，马首梅花片片来。"
        },
        {
            "标题": "瑞州官舍同黎比部晚酌净芳亭",
            "作者": "欧大任",
            "内容": "征轺计日问长亭，筠上从君倒玉瓶。宪府戟枝移竹院，官池波色上莎厅。\n频瞻南峤云俱白，三渡西江草又青。同得趋归家庆近，茅堂灯火带春星。"
        },
        {
            "标题": "鼎门行送罗光禄赴南都",
            "作者": "欧大任",
            "内容": "鼎门原在陪京里，朱邸黄扉照江汜。忆昔高皇卜洛时，万年基业江东起。\n苑树青连钟阜城，溪流曲引秦淮水。朱雀航头下栅塘，东篱园外通花市。\n江东佳气正氤氲，宝鼎凝祥荷圣君。此时南署推罗子，吾党通家雅好文。\n镐京丰水今都邑，荐庙朝陵礼非一。大官上食肃汉仪，内府颁金俨周日。\n君不见大江树锦波如玉，煌煌鼓吹金陵曲。千家多傍长干里，诸郎犹似乌衣族。\n君去驱车入鼎门，御沟夹道垂杨簇。有酒堪留阮步兵，报章应待颜光禄。"
        },
        {
            "标题": "镇海楼寓日有感 其一",
            "作者": "欧大任",
            "内容": "干羽皇威在九天，晏然扬越万家烟。鱼龙徼海三千砦，楼橹防倭二百年。\n铁市关非通米舰，珠官池不入兵船。一从内澳邀夷饷，更有何人论守边。"
        },
        {
            "标题": "郑光禄邀游智化寺登万佛阁同黎秘书李明府二张光禄分得繁字",
            "作者": "欧大任",
            "内容": "能不缁尘厌，纷其车马繁。阁临平乐观，春在给孤园。\n星汉回燕甸，河山绕蓟门。郑庄宾客盛，犹自足清尊。"
        },
        {
            "标题": "送张治中孺觉赴留都",
            "作者": "欧大任",
            "内容": "谁似张京兆，名驹快月题。驿程扬子外，官阁秣陵西。射雉芜深翳，藏乌柳暗啼。词人非六代，莫更唱《前溪》。"
        },
        {
            "标题": "李临淮见邀同李比部汤内翰袁秘书梅孝廉张光禄盛胡二山人集道院登紫微阁观雪得城字",
            "作者": "欧大任",
            "内容": "空里丹梯百尺行，日边凭槛看飞霙。花成华盖中天阁，玉作长安北斗城。\n瑞气崚嶒诸畤出，矞云缥缈五山平。梁园盛有邹枚在，犹借相如赋客名。"
        },
        {
            "标题": "广陵行",
            "作者": "欧大任",
            "内容": "赤日沦金镜，黄枢闇璿图。兹邦据海甸，自昔繁丽区。\n邗沟过山阳，夫差以驰驱。九鼎未入泗，祭胙归勾吴。\n汉宗有刘濞，拒谏干天诛。非也治宫馆，思霸蔑硕儒。\n枚生宅空岿，董相井亦芜。迹往伤荆杞，时来念屠沽。\n隋家代云季，南巡握灵符。持楫下汴水，开门朝江都。\n龙旗逼象纬，凤扆临星湖。奏乐九曲池，飞萤满山隅。\n儿童歌李花，高台夕欢娱。当时堕簪珥，今人拾玑珠。\n宝帐荒月观，锦帆散秋菰。我行一洒泪，悲歌杂啼蛄。\n翩翩游侠子，粲粲倾城姝。借问东陵贵，何如青门夫。"
        },
        {
            "标题": "重阳后一日同陆张蒋三子集黄元光宅",
            "作者": "欧大任",
            "内容": "劳君招隐意，念我倦游人。不恨交为晚，空知醉是真。\n宅边环细菊，林外带荒榛。莫问江州酒，时来漉葛巾。"
        },
        {
            "标题": "秋晚登广陵城",
            "作者": "欧大任",
            "内容": "西风淮水下邗沟，何处关山独倚楼。赋后芜城荒井径，书来瓜渚断江流。青天寒色千砧夕，沧海潮声万弩秋。满目苍苍见平楚，不知歌吹在扬州。"
        },
        {
            "标题": "登辽后妆楼",
            "作者": "欧大任",
            "内容": "綵槛雕阑半已荒，房栊树色隐苍苍。年深冻藓迷妆匣，人去秋云锁屧廊。\n玉镜尚悬辽海月，璚花不散蓟门霜。三千部落无劳望，鸭绿江头雁几行。"
        },
        {
            "标题": "送吴宗高解官归毗陵",
            "作者": "欧大任",
            "内容": "挂冠神武出燕都，不握汀州使者符。诗卷尽题名下士，俸钱堪施酒家胡。\n归舟冲雁过防坞，落日停云满具区。世有延陵今未乏，柴门高枕著潜夫。"
        },
        {
            "标题": "广陵城西与蔡德玄别",
            "作者": "欧大任",
            "内容": "君为赵人我南粤，曾过邯郸未交谒。高歌丛台孟春月，太行苍苍冰欲裂。\n抱毡随牒广陵城，同官意气如平生。爱君然诺有古谊，顾我肮脏非世情。\n琼花几醉淮南酒，玉糁同餐江上羹。黄子湖头波浪骇，孙家楼上梦魂惊。\n持鞭兀睡市皆笑，引满酣歌坐尽倾。三年历落眼中事，一官何有世上名。\n是时移君教沔县，而我改秩光州行。芜城西郊雪千点，我向中原君向陕。\n骑马南遵汝水长，听鸡西渡褒城险。残冬跋涉征衣薄，万里关山别怀黯。\n风期浩荡本相亲，此别分镳泪满巾。他年倘出洺河路，还访邯郸挟瑟人。"
        },
        {
            "标题": "辽后妆楼为雷雨所败有述",
            "作者": "欧大任",
            "内容": "遗踪深阒寂，异代久崔嵬。自昔琼为岛，犹传壁是台。\n上都荒屋社，废阁弃山隈。井画多存藻，阑雕半渍苔。\n凝丹随日转，积翠亘天开。林殿黄图胜，宫池太液回。\n脂曾波共腻，镜与月俱摧。花尚窥妆发，鸾仍学舞来。\n千秋馀草木，一夕逐风雷。河岳云俱幻，烟霜劫有灰。\n秦年骊谷在，汉日柏梁灾。不用留殷鉴，周基万岁培。"
        },
        {
            "标题": "送臧进士晋叔赴教荆州五首 其五",
            "作者": "欧大任",
            "内容": "高堂礼学鲁东开，南去弦歌似曲台。弟子诸生名并起，诏书徵诣太常来。"
        },
        {
            "标题": "潘仲良禺南草堂",
            "作者": "欧大任",
            "内容": "溪上柴门似漆沮，桔槔灌圃小林居。隐同海客南禺野，读可荆人左史书。\n万壑烟霞双蜡屐，百年天地一蘧庐。遗安此日庞公宅，且看儿童驷马车。"
        },
        {
            "标题": "送臧进士晋叔赴教荆州五首 其一",
            "作者": "欧大任",
            "内容": "毕辂何年尽汉冠，郢都文学尔登坛。曲高似有十人和，此地长飞白雪寒。"
        },
        {
            "标题": "送臧进士晋叔赴教荆州五首 其四",
            "作者": "欧大任",
            "内容": "城上丹楼一片霞，西池茅舍是罗家。持经都讲来相候，书带盈门苜蓿花。"
        },
        {
            "标题": "方奉常李明府招同黎秘书徐方伯集于广惠寺",
            "作者": "欧大任",
            "内容": "兰若一尊春可怜，鸣珂初散未央前。会从七子称诗地，身领诸侯入计年。\n秘馆召归沧海钓，玺书催上豫章船。他时去住应相忆，尚有扬雄守太玄。"
        },
        {
            "标题": "过少室书院是李渤徵君旧居",
            "作者": "欧大任",
            "内容": "人传谏议名，不识徵君宅。嵩云无世情，飞入窗间白。"
        },
        {
            "标题": "送臧进士晋叔赴教荆州五首 其三",
            "作者": "欧大任",
            "内容": "觱篥邻舟夜色凄，风湍何处绣林西。挂帆莫宿刘郎浦，野旷江深朔雁啼。"
        },
        {
            "标题": "送臧进士晋叔赴教荆州五首 其二",
            "作者": "欧大任",
            "内容": "岷江十里下西陵，王粲楼头几度登。君过建安才十倍，赋成今总让吴兴。"
        },
        {
            "标题": "林考功归来亭",
            "作者": "欧大任",
            "内容": "祥麟不游鲁，威凤曾鸣岐。被褐怀其宝，我贵希所知。\n畴昔有作者，柴桑俨前师。薄仕见微志，贞遁亦勿疑。\n种秫非可待，采菊以当饥。宁因五斗故，束带见小儿。\n斯人今则鲜，千秋归来辞。莆中古介士，忤俗而见几。\n天曹岂不荣，所思木兰陂。鸒斯飞蒿下，岂为鲲鹏嗤。\n云庄奉遗矩，天韬解吾羁。荷杖白云巘，鼓枻沧洲湄。\n安身同尺蠖，食气珍灵龟。委顺期自然，妙善夫奚为。\n幽亭岿然在，终古存遐思。"
        },
        {
            "标题": "游蒲涧寺谒苏文忠崔清献二公祠",
            "作者": "欧大任",
            "内容": "学士来从海上楼，师臣家在岭南州。白麻不起摇双佩，孔盖高悬望九旒。\n岩寺泉通蒲涧月，山庭云落菊坡秋。榴丹橘绿椒浆碧，吹得参差奉宴游。"
        },
        {
            "标题": "周纶临关仝松鹤图为卞开州赋",
            "作者": "欧大任",
            "内容": "涧石嵯岈山礧砢，涡黄潭黑龙犹卧。瀑布长飘万里风，岩云半裂芙蓉堕。\n临崖撑空八松起，西林濏汨松涛里。下有茯苓千岁精，上有垂萝与悬藟。\n划然双鹤忽南飞，九霄鸣声落人耳。珠树将寻少室栖，缟衣欲向丹丘徙。\n关仝此本出奇诡，下笔燥硬自一体。连峰远势辨尺咫，彷佛徂徕在庭戺。\n京口周纶称画史，工于临摹得其似。高楼有客为谁氏，开州使君卞夫子。\n年今六十颜如童，微官自比漆园尔。大儿文学字长卿，持觞上寿歌燕喜。\n松鹤天中烟雾开，夫子高楼不下来。金醴日进三千杯，沧海清浅宁问哉。\n谁云夫子非仙吏，东方之桃门外至。"
        },
        {
            "标题": "送郑光禄伯良辞王官却归江南",
            "作者": "欧大任",
            "内容": "郑公樗散鬓如丝，药饵扶吾随所之。道路即今多拥隔，江湖远适无前期。\n可怜宾客尽倾盖，独立苍茫自咏诗。欲向何门跋朱履，雄豪复遣五陵知。"
        },
        {
            "标题": "郢中三咏为曾中丞赋 其二 西清圃",
            "作者": "欧大任",
            "内容": "拂衣无不可，学圃在江乡。僮理栽花径，人寻载酒堂。\n歌能飞白雪，笛自和沧浪。蚤遂冥鸿志，非耽野趣长。"
        },
        {
            "标题": "郢中三咏为曾中丞赋 其一 读书楼",
            "作者": "欧大任",
            "内容": "秦中还使节，汉上卧文园。散帙便欹枕，看山足杜门。\n书藏京岭近，剑倚石城尊。知有南熏奏，长歌圣主恩。"
        },
        {
            "标题": "癸未元日和许奉常作",
            "作者": "欧大任",
            "内容": "旧京元会傍丹霄，雪照青山玉作桥。双阙风云随剑舄，十年江海梦渔樵。\n长生岂但思餐柏，上寿惟能学颂椒。郎署冯唐头已白，自怜何补圣明朝。"
        },
        {
            "标题": "夜别陈饶州",
            "作者": "欧大任",
            "内容": "寒夜双星入部初，故人相见十年馀。雁声鄱水牵丝笮，雪色芝山照绮疏。\n仲举留宾江郡榻，长卿谏猎汉庭书。为君归报中朝旧，悬向斋前只有鱼。"
        },
        {
            "标题": "秋闺怨二首 其二",
            "作者": "欧大任",
            "内容": "书成月下捣砧催，河汉东西过雁哀。寂寂洞房天似水，秋声何事入窗来。"
        },
        {
            "标题": "秋闺怨二首 其一",
            "作者": "欧大任",
            "内容": "庭梧昨夜试新霜，坠叶成丹蝶已黄。更堪羌笛城头起，一片关山在夕阳。"
        },
        {
            "标题": "夜过宝应湖",
            "作者": "欧大任",
            "内容": "飞涛寒涌柁楼深，永夜星河堕欲沉。病后江湖曾起色，醉来书剑有雄心。\n苇间明月双珠出，蘋末悲风万籁吟。回首芜城平楚尽，中原何处不萧森。"
        },
        {
            "标题": "郭次甫往游玄岳过金陵见寄用韵遥答",
            "作者": "欧大任",
            "内容": "片帆不住楚江舟，嵾岭西寻最上头。金涧松杉千瀑下，玉霄台殿五云流。\n书成薤叶僧能乞，杖借榔枝客共游。肯过茅君双白鹤，愿从人代访丹丘。"
        },
        {
            "标题": "殷无美胡文甫魏懋权胡元瑞过斋中",
            "作者": "欧大任",
            "内容": "春城杨柳郁金枝，此会千秋不可期。谒舍每投王粲刺，啸台何限阮公诗。\n结交世许论肝胆，寓直人今感鬓丝。典有鹔鹴君但坐，为怜燕酒醉深卮。"
        },
        {
            "标题": "经濂溪先生故居",
            "作者": "欧大任",
            "内容": "斯人不可作，绝学已千年。湓浦庭皆草，匡庐岳是莲。\n霜凋前代树，月霁一林烟。犹有图书在，风琴自洒然。"
        },
        {
            "标题": "雪中过大庾岭",
            "作者": "欧大任",
            "内容": "横浦关门下，秦时塞上沙。高楼吹玉笛，片片是梅花。"
        },
        {
            "标题": "答喻民部少极金陵见怀",
            "作者": "欧大任",
            "内容": "紫陌鸣珂渺会期，十年吾已谢班司。借筹省里开文苑，督饷江头领度支。\n钟阜梅花春雪过，台城柳色晓烟垂。愧君不忘投簪客，犹记淮西鼓箧时。"
        },
        {
            "标题": "南康蔡文卿见过",
            "作者": "欧大任",
            "内容": "通家三楚客，荒径问吾庐。世禅虎头学，才兼虿尾书。\n莎江词更丽，度岭兴何如。尺素他时及，青溪寄鲤鱼。"
        },
        {
            "标题": "宋博士邀饮凭虚阁玩月",
            "作者": "欧大任",
            "内容": "高阁月初朗，他乡酒易酣。今宵同作客，不记是江南。"
        },
        {
            "标题": "过姑苏访郭郡博",
            "作者": "欧大任",
            "内容": "高士传家更有诗，偶从岭外荷君知。平原文学推匡鼎，此去吴门一解颐。"
        },
        {
            "标题": "送李子新还扬州因讯黄定父",
            "作者": "欧大任",
            "内容": "霜欺季子黑貂裘，金尽长安不可留。黯黯离情平谷月，萧萧归骑广陵秋。\n十年生事餐菰米，万里勋名视蒯缑。欲寄黄郎无尺素，但凭飞梦过瓜洲。"
        },
        {
            "标题": "送林邦阳佥宪赴汴备兵陈州",
            "作者": "欧大任",
            "内容": "中原谈笑拥青油，吹角河山万里秋。猎骑风云生广武，蒐兵旌旆过鸿沟。\n尊前书记知能赋，戏下材官待运筹。不是玉关留客久，明年应得拜宸旒。"
        },
        {
            "标题": "宗良孔阳携酒同贞吉饯石亭馆得曹字",
            "作者": "欧大任",
            "内容": "王孙何意气，送客出城劳。交谊星能聚，诗名岳并高。\n雄飞俱世路，雌守且吾曹。尚有浮生在，中山足浊醪。"
        },
        {
            "标题": "家慈初度承黎惟敬梁思伯过村居为寿",
            "作者": "欧大任",
            "内容": "白发惟堪供菽水，佳晨还得下鹓鸾。登堂拜母劳公瑾，避地全家愧幼安。\n竹径疏烟侵客屦，橘林飞鸟怪儒冠。荒村浊酒君堪醉，莫惜淹留看药栏。"
        },
        {
            "标题": "答汪中丞焦山见怀 其三",
            "作者": "欧大任",
            "内容": "南朝开府擅风流，谁似新安好雅游。我岂尚书期会客，自怜不得过瓜洲。"
        },
        {
            "标题": "闻吴孝甫游杭州",
            "作者": "欧大任",
            "内容": "钱唐知欲渡，何日过姑苏。揖客裘偏短，寻僧艇亦孤。\n江梅居士宅，烟草女儿湖。秋晚能来否，松醪待尔酤。"
        },
        {
            "标题": "过钓台谒严先生祠",
            "作者": "欧大任",
            "内容": "七里滩头江路长，汉家使者访行藏。冲波丝曳高台月，倚石裘披大泽霜。\n但有客星随帝座，可能宾馆就君房。至今千载萍蘩在，扶策低徊荐一觞。"
        },
        {
            "标题": "范中允伯桢宅观梅花同吴记室作",
            "作者": "欧大任",
            "内容": "罗浮佳色敢相矜，曾共何郎句并称。试问乌程呼白酒，争如玉署拥青绫。\n光摇辽海参军月，寒傍金华学士冰。禁近天边怜几树，夜来还欲把银灯。"
        },
        {
            "标题": "弥陀寺西馆方秀才见过",
            "作者": "欧大任",
            "内容": "宾客通家似孔融，标鲜满坐有兄风。一时童子即无数，看尔含香入汉宫。"
        },
        {
            "标题": "感遇六首 其六",
            "作者": "欧大任",
            "内容": "长淮向南流，直过曲江侧。子弟昔娱游，枚马来偃息。\n伊余遘清时，滥荷公府辟。承明别我友，肃穆广陵役。\n躧步文学林，笔札墙下积。月请有升斗，商歌出金石。\n朝阳梧桐枝，矫矫凤凰翼。七襄欲报君，思见君颜色。"
        },
        {
            "标题": "过南阳饮方司勋允治宅",
            "作者": "欧大任",
            "内容": "浮光客似广陵贫，五载逢君是故人。省闼挥毫知赋就，风尘握手见情亲。\n玉箫吹月江淮夜，宝马看花宛洛春。明日关河千里去，肯辞深酌负陈遵。"
        },
        {
            "标题": "渡浉水再过申州寻紫霞观杨道士",
            "作者": "欧大任",
            "内容": "贤隐山连郡，城头半紫霞。酒人浉水月，剑客洞庭花。\n投杖今何处，悬壶即是家。君逢勾漏令，不必问丹砂。"
        },
        {
            "标题": "雪后过王敬美赏梅花",
            "作者": "欧大任",
            "内容": "闻道江梅发，西来据玉鞍。客曾官阁后，雪似石湖残。\n句里生春色，尊前倚暮寒。罗浮归未得，为尔几回看。"
        },
        {
            "标题": "新秋同文寿承沈懋学文休承许殿卿姚元白黎惟敬集吴约卿高斋得飞字",
            "作者": "欧大任",
            "内容": "初闻征雁送斜晖，凉夜高斋此会稀。沧海月从危堞过，太行云入小窗飞。\n狂来每忆莲池咏，醉后还寻竹径归。万里秋风长作客，尊前空愧薜萝衣。"
        },
        {
            "标题": "閒游效邵尧夫体",
            "作者": "欧大任",
            "内容": "竹冠藤杖两棕鞋，老去闲游学打乖。一饭至今仍苜蓿，三杯宁得厌茅柴。\n敢期短发身长健，已许名山骨可埋。千载几如彭泽令，翛然吾自委吾怀。"
        },
        {
            "标题": "冯汝行赴保定别驾过广陵赋赠五首 其五",
            "作者": "欧大任",
            "内容": "府中宾从醉蒲萄，挟瑟当筵赵曲高。他夜尊前能忆我，月明应拂吕虔刀。"
        },
        {
            "标题": "题罗汉图",
            "作者": "欧大任",
            "内容": "清池證得阿罗汉，大海涌来观世音。莫待西归一只履，道人何日不修心。"
        },
        {
            "标题": "酬粱彦国过洲上约同游西樵",
            "作者": "欧大任",
            "内容": "枉策劳相过，秋宵共掩扉。候虫当砌响，落叶近窗飞。\n月色砧偏急，溪声渔渐归。怜君招隐士，将拂薜萝衣。"
        },
        {
            "标题": "过长源就程子虚宿",
            "作者": "欧大任",
            "内容": "问讯丰干社，因君策马寻。盖倾交未晚，榻下意何深。\n綵笔诸生事，绨袍国士心。剧谈天欲曙，携手恋山林。"
        },
        {
            "标题": "过豫章访朱用晦",
            "作者": "欧大任",
            "内容": "朔风隃岭为君行，岂但西园斗酒情。饮是布衣留十日，交无缟带赠平生。\n以予下走称驽蹇，借客中原但姓名。此夕不禁飞动意，双龙今在豫章城。"
        },
        {
            "标题": "彭稚脩听雨斋",
            "作者": "欧大任",
            "内容": "客子息心久，高斋缃帙开。濯枝初淅沥，忽过豫章台。\n瀑雪飘空下，松风杂响来。此时欹枕听，赋罢兴悠哉。"
        },
        {
            "标题": "冯汝行赴保定别驾过广陵赋赠五首 其四",
            "作者": "欧大任",
            "内容": "三关旗帜拥秋云，上谷精兵天下闻。报道儒臣为郡吏，边城不用霍将军。"
        },
        {
            "标题": "答周给谏兴叔过广陵见怀",
            "作者": "欧大任",
            "内容": "渡江忆我鬓萧骚，此地千秋见綵毫。园且谈经帷更下，涛堪起色翰曾操。\n菰蒲每狎鸥为客，苜蓿犹疑马是曹。近侍只今趋锁闼，西京回首五云高。"
        },
        {
            "标题": "九日晚复同虎臣过伯玄饮湖上楼四首 其一",
            "作者": "欧大任",
            "内容": "霓旌西导过湖船，岳色秋风散夕烟。醉击空明涛欲起，綵云楼阁在中天。"
        },
        {
            "标题": "暮秋过饮戴氏西园",
            "作者": "欧大任",
            "内容": "羸马青门路，君家数往还。亭留白云曲，城倚太行山。\n残菊寒犹摘，霜梨醉可攀。山阳灌园日，谁共吕安閒。"
        },
        {
            "标题": "闻黎职方惟敬已趋金陵予自黄梅渡江过浔阳不得相见",
            "作者": "欧大任",
            "内容": "献岁东风彩鹢催，浔阳难待故人回。独驱涛色三湖过，不见梅花五岭来。\n持橐旧随鳷鹊观，挥毫今忆凤凰台。樱桃未熟还江北，莫负金陵几百杯。"
        },
        {
            "标题": "卧龙山谒诸葛武侯庙",
            "作者": "欧大任",
            "内容": "舍策广川阴，惝恍迷所适。背淮岁始献，及宛朔已易。\n怀古遵城南，草庐访遗迹。缅昔卧龙人，抱膝遁荒逖。\n末运当涂高，中衰建安历。二祖威灵尊，帝裔守宗稷。\n感会偶风云，黄麾枉蓬荻。片语许驰驱，已定三分策。\n嗣汉以配天，孙曹竟非敌。渡泸军事劳，卜洛鼎门隔。\n鞠躬尽瘁年，落莫荡平绩。事往变闉阇，代更废荆棘。\n畴垄忆躬耕，宁辨阡与陌。经祠辟丛榛，伏腊修脯炙。\n千秋梁甫吟，太息南阳宅。"
        },
        {
            "标题": "送王元美出抚郧阳时予过豫章遥有此寄",
            "作者": "欧大任",
            "内容": "九重新诏赐彤弓，数马曾知石庆同。郧上共尊中执法，郢都今似右扶风。\n楼开玉节筹边远，堤唱铜鞮佐酒雄。宾从况兼文武士，登临谁不羡羊公。"
        },
        {
            "标题": "雨后过太医姚子阶赠歌",
            "作者": "欧大任",
            "内容": "天新雨，道少人，长安市上不动尘。博士大夫洗沐出，往往医卜求隐沦。\n吴门姚君一棐几，药囊亦傍长安市。孝廉素如是名父，我交二世及其子。\n衣冠俨雅儒起家，梦持禾穗徵于此。姚君昔遇长桑君，倏忽不见非世群。\n饮以上池日视疾，齐赵周雒名蚤闻。禁方至今尚自秘，借交持论徒缤纷。\n君不见青牛先生察鸟情，上洛居士善风角。姚君藏真异二子，我识越人为扁鹊。"
        },
        {
            "标题": "九日晚复同虎臣过伯玄饮湖上楼四首 其二",
            "作者": "欧大任",
            "内容": "金刚台小一鸱夷，大苏大阳如酒卮。刘郎字字白云气，犹嚼黄花把剑吹。"
        },
        {
            "标题": "阜城过献县次公瑕壁上韵因怀公瑕",
            "作者": "欧大任",
            "内容": "瀛渤苍茫星汉微，征鸿西傍蓟云飞。五湖真觉难抛得，未到长安已忆归。"
        },
        {
            "标题": "送沈仲举毕姻还吴江",
            "作者": "欧大任",
            "内容": "卜婚京室凤凰秋，归向松陵拥绛驺。脂辖暖风虔庙贽，机丝凉月献功裘。\n乐安经已传麟士，内史名何减隐侯。应念连枝相待日，绿杨红杏曲江头。"
        },
        {
            "标题": "送沈明府上计还县",
            "作者": "欧大任",
            "内容": "鹓班春色散彤云，一骑都亭袂暂分。大庾南行沧水使，牂牁西下伏波军。\n茧丝不用曾宽赋，羽檄何论更策勋。到日五花谁可系，琐闱将谒圣明君。"
        },
        {
            "标题": "过喻水部邦相留酌得颜字",
            "作者": "欧大任",
            "内容": "楚歌何自入燕关，闻是恩深早赐环。兰芷并含公子泪，芙容双照逐臣颜。句因谢客题精舍，疏与匡君乞障山。他日清觞那可共，天涯吾已倦知还。"
        },
        {
            "标题": "送邬汝翼还京口",
            "作者": "欧大任",
            "内容": "十载芜城共一尊，何期重与故人论。且因浮玉还江上，莫学求珠向海门。\n宅畔菩提居士塔，桥前丁卯太师园。看君眉宇青云色，短剑摧藏更报恩。"
        },
        {
            "标题": "送茅平仲还京口因怀郭次甫陆无从四首 其一",
            "作者": "欧大任",
            "内容": "何年五月忽飞霜，君洒燕山泪数行。去问戴公山下客，千秋堪自识行藏。"
        },
        {
            "标题": "送茅平仲还京口因怀郭次甫陆无从四首 其二",
            "作者": "欧大任",
            "内容": "蓟北归人正及秋，漕河霜后一孤舟。尔家最与三山近，日出金银阙下游。"
        },
        {
            "标题": "海上谣",
            "作者": "欧大任",
            "内容": "我昔何所游，鼓柁祢衡鹦鹉洲。今日是何日，天涯飘泊沙棠舟。\n举头日近长安远，浮云万里令人愁。天吴出没摇九首，连天白浪牛声吼。\n南海庙前枫树青，帆飞失却扶胥口。早潮东下暮潮还，歌罢扣舷仍饮酒。\n醉归越王城，北望越王台。越王昔日繁华地，只今零落生青苔。\n贵亦不足羡，贱亦不足憎。乘桴者何人，而有万古名。\n卢敖汗漫应相待，欲破长风海上行。"
        },
        {
            "标题": "海上三山行为唐仁卿父母双寿赋",
            "作者": "欧大任",
            "内容": "君不见南北涨渤一水通，扶桑万里初日红。蓬莱瀛洲与方丈，黄金宫阙云气中。\n三神之山可望不可至，船行往往引以风。澄海东近扶桑东，霞冠星佩唐仙翁。\n陈姥秀笄六珈贵，重封偕老颜如童。华堂结构开耆寿，烟波绾带沧津口。\n鸾歌凤舞轩辕丘，包匦菁茅云梦薮。错衡文毂拥路衢，峨弁振缨向庭牖。\n雕盘缤纷翠釜驰，金支闪烁珠旗走。翁姥齐欢此日觞，象筵岁酌长生酒。\n仙郎计部莱衣斑，兰满阶墀玉树环。安期巨枣纷将献，王母蟠桃近可攀。\n君不见阜乡亭下赤舄还，千岁求我蓬莱间。且向天中觐双阙，还来海上访三山。"
        },
        {
            "标题": "送张以孚赴召虞衡郎兼寄周郎中铁员外",
            "作者": "欧大任",
            "内容": "赐环恩已出龙楼，宣室今蒙汉主求。世有玉堂新制作，才称兰省旧风流。\n露华望入金茎晓，凉色行逢碣石秋。水部我惭南北远，梅花谁更念扬州。"
        },
        {
            "标题": "送茅平仲还京口因怀郭次甫陆无从四首 其四",
            "作者": "欧大任",
            "内容": "江连杨子是芜城，几向西津渡口行。客有陆机如问讯，道余萧索蓟门情。"
        },
        {
            "标题": "送茅平仲还京口因怀郭次甫陆无从四首 其三",
            "作者": "欧大任",
            "内容": "焦君祠小客星孤，江上浮云肯驻无。不待山人招隐赋，秋来张翰已思鲈。"
        },
        {
            "标题": "漕河上送徐子与王元美秋夜饮别歌",
            "作者": "欧大任",
            "内容": "海内作者谁最雄，先朝曾睹三四公。徐生飞扬天目侧，王生奋起沧海东。\n独以深心辨古色，斟酌元气播国风。扶摇九万海波立，天吴起舞号祝融。\n须弥芥子直眇小，八九云梦吞胸中。陵轹屈宋睨董贾，愤薄宇宙开洪濛。\n汉庭昔日尊黄老，笔札谁奏长扬宫。迩来隆庆中兴日，二子并为清时出。\n台省公卿毂竞推，交游宾客席半膝。气激扶风豪士歌，醉挟邯郸美人瑟。\n锦帆西过扬州门，芜城不数参军笔。是时秋风动扬子，白蘋已老淮南浦。\n满目丹枫胡雁天，行人明月秦邮树。城中载酒尽出祖，不意二子倾肺腑。\n使我烟霞浩荡心，即堪一目论万古。坐上起邀江左笛，邻舟解击渔阳鼓。\n逡巡但坐频引酌，夜深欲别不能语。徐生将送王生留，马前乱落星如雨。\n牵衣期我仍慇勤，刁斗孤城谁忍闻。燕赵题书报消息，更须一约济南君。"
        },
        {
            "标题": "广陵怀古二十首 其二 邗沟",
            "作者": "欧大任",
            "内容": "何年杨子江，直过山阳渎。千秋霸气孤，眇眇原臣目。"
        },
        {
            "标题": "午日石岐海观竞渡",
            "作者": "欧大任",
            "内容": "衡波急桨赋蘼芜，谁似怀沙屈左徒。续命旧颁朱彩缕，辟兵犹佩赤灵符。\n天中节序时方豫，海上风烟兴不孤。楚舞巴歌纷屡进，浮湘西忆洞庭湖。"
        },
        {
            "标题": "寄张肖甫时备兵天雄 其四",
            "作者": "欧大任",
            "内容": "中原惟骋目，尺素到应难。意气高悬榻，才名老据鞍。\n黄榆风骠立，大卤雪雕盘。未得从君去，吴钩夜夜看。"
        },
        {
            "标题": "寒食集吴氏园亭得春字",
            "作者": "欧大任",
            "内容": "园林芳草半成茵，好事偏多载酒人。池引玉凫淮水长，烟含金柳汴堤新。\n千家禁火供寒具，几树啼莺傍角巾。醉倚箜篌看浴马，主恩还忆曲江春。"
        },
        {
            "标题": "送李比部伯任淮上理刑",
            "作者": "欧大任",
            "内容": "出关六传拥鸣驺，法署星悬淮海秋。奉使尔今称汲黯，转漕谁最似酂侯。\n飞刍紫塞频徵饷，沉璧黄河未稳流。刀笔借筹经国计，星前君更揽吴钩。"
        },
        {
            "标题": "汉柏行",
            "作者": "欧大任",
            "内容": "万岁峰前双玉阙，武帝升中有车辙。三柏盘根阅世孤，千五百年色如铁。\n映石高枝浅黛飞，参天老干空青裂。翠叶曾披汉代云，铜柯颇照秦时月。\n只今犹荫太乙池，何但晴含嵩岭雪。我行骑出登封门，下马摩挲尔尚存。\n容留幸见清平世，长养深知雨露恩。溜皮碧藓龙鳞矗，霜骨苍棱犀甲繁。\n天柱露盘气萧瑟，缑山白鹤回翩翻。坛前白日忽清朗，崔嵬古树交深爽。\n十六仙人何处游，缤纷玉女能来往。漠漠砾沙风昼寒，摧残芝草与琅玕。\n乾坤万木冻应折，惟有三花尔共看。"
        },
        {
            "标题": "访傅木虚不遇",
            "作者": "欧大任",
            "内容": "山人瓢笠思悠哉，遁迹难逢石壁开。紫气远从函谷路，白云初过郁洲台。\n茅君冉冉三峰下，桂父飘飘五岭来。我自相寻非兴尽，溪头谁忆棹船回。"
        },
        {
            "标题": "送张比部文起审决江南",
            "作者": "欧大任",
            "内容": "建节南行秋色高，主恩三尺寄西曹。便宜封事灯前检，论决爰书笔下操。\n候馆郊迎停海月，斑衣家庆涉江涛。称诗谁似张公子，多少词人待綵毫。"
        },
        {
            "标题": "木末亭送孙叔达还吴门",
            "作者": "欧大任",
            "内容": "秋兴吴中去，津人暂系舲。菊花园客酒，贝叶竹僧亭。\n问路江浮碧，看山海涌青。未论丘壑胜，清世且沉冥。"
        },
        {
            "标题": "送大司马张公自浙中应召还朝二首 其二",
            "作者": "欧大任",
            "内容": "便宜有诏仗专征，杭越南来恺奏成。雪自双钩临海落，波从万弩射江平。\n视师裴相行淮甸，筹国留侯入汉京。鹊印鸾旗飞传急，早纾明主锡圭情。"
        },
        {
            "标题": "自百家渡放舟西上何中丞见过夜饮",
            "作者": "欧大任",
            "内容": "霜威犹向酒边寒，沙碛频经九十滩。幸是顾荣同入洛，不妨人作季鹰看。"
        },
        {
            "标题": "送庐州别驾郭子坤擢淮王长史",
            "作者": "欧大任",
            "内容": "庐江推治行，历下识吾徒。裾向何门曳，舆曾大府趋。\n芝山瞻霍岳，淮水过鄱湖。知尔淩云赋，风流在汉都。"
        },
        {
            "标题": "园中行药过秋枫桥作三首 其三",
            "作者": "欧大任",
            "内容": "庞公不解入州城，愧客扶锄问姓名。莫笑曾从大夫后，赐归犹是老田更。"
        },
        {
            "标题": "园中行药过秋枫桥作三首 其二",
            "作者": "欧大任",
            "内容": "瘦躯如鹤已身轻，欲试看山蜡屐行。栗里蓝舆亦多事，醉劳二子一门生。"
        },
        {
            "标题": "濠梁雪中答李仓部送酒",
            "作者": "欧大任",
            "内容": "故国浈江上，他乡此驻旌。尺书飞水驿，斗酒下山城。\n喜剧深杯送，酣来短句成。雪天难会面，三谢省郎情。"
        },
        {
            "标题": "园中行药过秋枫桥作三首 其一",
            "作者": "欧大任",
            "内容": "枫树桥前行药时，学得休粮脚自支。三夫敢借官家力，日理芒鞋去莫疑。"
        },
        {
            "标题": "濠上庄子台",
            "作者": "欧大任",
            "内容": "积石雪涛飞，云来曳白衣。大鹏风外息，蝴蝶梦中归。\n天地惟秋水，山河自落晖。谁知漆园吏，于此讥无机。"
        },
        {
            "标题": "与梁少仲陈孔信苏叔大游石虹湖",
            "作者": "欧大任",
            "内容": "几席临漪晚，平湖水槛开。峡从明月坼，溪自郁洲来。\n鸡犬迷秦路，荆榛入汉台。高阳虽已醉，骑马尚能回。"
        },
        {
            "标题": "送文休承赴吉水文学",
            "作者": "欧大任",
            "内容": "家学吴门比陆机，一官犹着旧儒衣。执经讲肆诸生满，临帖山斋过客稀。\n雪浪每从章浦见，暮霞多入楚城飞。石渠金马徵贤日，时倚江云忆禁闱。"
        },
        {
            "标题": "黎惟敬初度曾缮部有作即席索和",
            "作者": "欧大任",
            "内容": "市隐扬云宅，风流贺监年。清歌停座上，紫气落尊前。\n词赋谁争长，婵娟却自怜。金门沉陆久，那识是神仙。"
        },
        {
            "标题": "闻岭南海寇警急寄陈德基袁茂文",
            "作者": "欧大任",
            "内容": "军中何事角声悲，赵尉台高落日迟。乱后江山犹涕泪，梦中楼橹半旌旗。\n渔樵实恐诛求尽，征戍深防道路危。慷慨知君能谕贼，莫令边将请王师。"
        },
        {
            "标题": "朱同伯寄四韵见怀且示将游玉笥率尔和答",
            "作者": "欧大任",
            "内容": "南游怜远瞩，西署负归耕。愧我金茎下，思君玉笥行。\n贫宁贪薄禄，老但厌浮名。差可三升酝，犹供阮步兵。"
        },
        {
            "标题": "董述夫取道汴洛将游华岳过余言别",
            "作者": "欧大任",
            "内容": "潼关西去路，杖笠太华门。云度仙人掌，星窥玉女盆。\n茅龙飞八极，笙鹤望中原。愧尔成孤往，莲花入梦魂。"
        },
        {
            "标题": "景州谒董子祠",
            "作者": "欧大任",
            "内容": "广川晴雪后，驻马董生祠。帷在知曾下，园荒似不窥。\n疏林堕残叶，枯柳宿寒鸱。老作江都客，传经愧我师。"
        },
        {
            "标题": "同梁公智李袭美赴平公西庄看荷花",
            "作者": "欧大任",
            "内容": "夏木古城烟，蝉声昼可怜。觞来僧共里，笔授客谈边。\n翠盖围山幌，红衣净法筵。从知心不染，于此学逃禅。"
        },
        {
            "标题": "岁晏旅中寄故园诸子十二首 其五 梁公瑞",
            "作者": "欧大任",
            "内容": "论交兄弟少，每忆长公诗。书札能相慰，干戈未可期。\n铜鞮君隐早，玉笈我归迟。知有青箱在，行藏任鬓丝。"
        },
        {
            "标题": "吴驾部公择斋中听李生歌得声花二韵 其二",
            "作者": "欧大任",
            "内容": "江风袅袅江月斜，一曲犹闻玉树花。莫问南朝歌舞日，尊前谁似李明霞。"
        },
        {
            "标题": "除夕行徐左使逊伯高宪使汝谦同饮作",
            "作者": "欧大任",
            "内容": "燕都除夕一事无，何异咸阳客舍孤。咫尺步屧肯相过，幸有徐高二大夫。\n相知何用早，视我如故吾。他乡共几席，隔舍闻歌呼。\n我喜扶携念羁旅，童子稍稍陈盘盂。宿春黄梁酿腊酒，旋撷白菜炊寒餔。\n割鲜适有塞下兔，市鲊颇得江南鲈。坐深浮白纵谈笑，忘却久客思江湖。\n徐以天官部郎贵，总藩三晋多计谟。高也礼曹冠东省，传经百粤为名儒。\n青春开府外台日，看尔材俊皆时须。清朝下位颜驷老，我独自负高阳徒。\n二大夫，今夕何夕留欢娱。功名努力在万里，他年傥忆沧洲鲈。"
        },
        {
            "标题": "太保临淮李公寄扈从诸诗辄和一篇",
            "作者": "欧大任",
            "内容": "周南一滞梦游稀，闻道貂冠侍羽旂。鲸吼昆池秋浪起，雁啼汾水白云飞。\n千官上雍釐曾祝，万骑誇胡猎未归。却是流黄明月在，夜深犹舞紫罗衣。"
        },
        {
            "标题": "送计部朱中郎守南康",
            "作者": "欧大任",
            "内容": "中和歌乐职，出牧拥朱轓。吴楚诸封大，江湖一岳尊。\n紫宵开石室，白鹿饮泉源。异代今名守，题屏在帝阍。"
        },
        {
            "标题": "题潘中丞留馀堂",
            "作者": "欧大任",
            "内容": "骑省当年作赋名，霅川今有洛滨情。门因廷尉容车大，星向中丞独坐明。\n家庆长留看列戟，主恩深注待持衡。传经世守春秋学，何但玄成在汉京。"
        },
        {
            "标题": "同王彦贻王元方登慧山寺",
            "作者": "欧大任",
            "内容": "云护听松石上书，兹山何代化人居。露盘藻荇摇珠缀，秋沜芙蓉照绮疏。\n季子祠荒三让后，梁鸿溪咽五噫馀。只今惟有泉如玉，给与僧斋飨木鱼。"
        },
        {
            "标题": "送司封黎郎中惟和出参广西政",
            "作者": "欧大任",
            "内容": "凤城芳草散鸣珂，横笛谁堪马上歌。荆楚晓烟飞越巂，湘漓秋色入牂牁。\n省郎剑佩云霄远，词客江潭岳牧多。玉节明年应趣召，咸阳西上莫蹉跎。"
        },
        {
            "标题": "沈山人二画为张叔龙题 其一 玫瑰花",
            "作者": "欧大任",
            "内容": "露蕊濯菊裳，风香度兰牖。采之赠佳人，不用持琼玖。"
        },
        {
            "标题": "张仲实画鹅小幅为谢启东题",
            "作者": "欧大任",
            "内容": "秋水官鹅浴雨寒，黄庭临写墨初乾。山阴不换琅琊去，留向芙蓉涌上看。"
        },
        {
            "标题": "送贞吉游吴下因酬原韵",
            "作者": "欧大任",
            "内容": "辞禄离家乐自耽，竟将萝薜易冠簪。君能问路来江左，予亦归心向岭南。\n城外不妨刘尹出，舟中今得谢公谈。姑苏东下堪乘兴，玉霤金庭更一探。"
        },
        {
            "标题": "过归安丞殷君旧读书处",
            "作者": "欧大任",
            "内容": "陶公非但爱吾庐，泛览流观十载馀。映雪古梅开户牖，哦松新水绕阶除。\n传家箧里三坟字，散帙林中二酉书。问讯当年居士宅，只今驷马在门闾。"
        },
        {
            "标题": "臧晋叔辞邑得荆州教授因答其乞毡之作",
            "作者": "欧大任",
            "内容": "闻向金门谢宰官，传经偏乞一斋寒。果将绛帐趋南郡，故取纯缁制小冠。\n饮酒读骚差自快，据梧支策未辞难。青毡敝矣宁堪送，荆岳岷江赠尔看。"
        },
        {
            "标题": "华甫往寻武山予舣舟泰和望之未至",
            "作者": "欧大任",
            "内容": "丁戊山人驻此山，石坛丹井绿云间。尔今欲就陶皮隐，待我匡庐白鹿还。"
        },
        {
            "标题": "洗砚东庄",
            "作者": "欧大任",
            "内容": "砚庄流水绕柴门，泼剌游鱼墨可吞。纵有红尘飞不到，依然何胤一家村。"
        },
        {
            "标题": "题詹东图醉茶轩",
            "作者": "欧大任",
            "内容": "楚客谁来卜，逢人畏独醒。雨前炊石铫，月下汲江瓶。\n茗艼翻经室，鬅鬙问字亭。天门清醉后，操笔为君铭。"
        },
        {
            "标题": "子厚以乐府三十阕长短律五十篇见寄辄报一绝",
            "作者": "欧大任",
            "内容": "郁葱佳气望春陵，握管词场尔中兴。才愧扶风歌莫答，白头江阁一青灯。"
        },
        {
            "标题": "剑阁篇",
            "作者": "欧大任",
            "内容": "梁山岩岩通井络，触石吐云名剑阁。大剑小剑蜀之门，壁立峰攒辟荒落。\n蚕丛鱼凫三万年，楪榆昆明数千幕。二江"
        },
        {
            "标题": "赠光禄李少卿请告还缙云省觐",
            "作者": "欧大任",
            "内容": "班衣归去意何如，诏许仙都得暂居。客舍难忘光禄酒，卿家真见缙云书。\n听莺早过双溪水，下马先趋万石闾。须忆柏梁台上宴，天涯春色伴还车。"
        },
        {
            "标题": "新河宋应元汾州张子翔同枉斋中",
            "作者": "欧大任",
            "内容": "高士双藜杖，潜郎一草庐。讵云埤上宅，不似茂陵居。\n斋颇鸣僧磬，閒能读道书。逢君谈半偈，禅理更何如。"
        },
        {
            "标题": "广陵怀古二十首 其六 昆丘台",
            "作者": "欧大任",
            "内容": "地轴横昆丘，上有百尺台。天边桐柏水，西向城头来。"
        },
        {
            "标题": "峨眉山二苏墓下作",
            "作者": "欧大任",
            "内容": "江原表华阳，参虚毓灵秀。两苏眉州来，释蹻及嘉祐。\n文驰晁董前，学缀孟荀后。鸿才负王霸，正气弥宇宙。\n休明阻持钧，谗忌已掩袖。投荒岁自深，小颖志欲就。\n平生挟螭龙，竟尔伴猿狖。鸣皋鹤颇升，下坂骏复骤。\n流寓二十年，终古峨眉岫。垄烟结荒榛，山吹飞泉溜。\n脆促谁千龄，颉颃独三寿。悲凉卜马陵，诔歌托弦奏。\n荐芰更何心，奠刍岂能侑。汝□□沄沄，嵩高白云覆万里，凭轼人松醪泻新。"
        },
        {
            "标题": "东湖草堂访赵脩甫",
            "作者": "欧大任",
            "内容": "卜筑承先业，徵君旧有湖。池流通蠡泽，窗色入香垆。\n樗老材非散，山移谷似愚。闭关今日善，从此著潜夫。"
        },
        {
            "标题": "秋晓渡鱼塘海寄郑二",
            "作者": "欧大任",
            "内容": "晨榜催宵发，荒烟浦溆迷。津遥微见树，村近稍闻鸡。\n宿莽渔先起，残荷鹭尚栖。羡君高枕卧，谁念庾安西。"
        },
        {
            "标题": "绿绮堂听刘季德琴",
            "作者": "欧大任",
            "内容": "调轸拂金徽，谁云古道非。商飙一以发，悬水骤能飞。\n四壁鸣螀急，千山木叶稀。广陵遗散在，自可偃岩扉。"
        },
        {
            "标题": "谒卞忠贞祠读其裔孙蓘所集遗事",
            "作者": "欧大任",
            "内容": "晋代衣冠散九京，南来骠骑有荒茔。世家诸夏宁称爵，国士千秋不为名。\n紫气已沉朱雀桁，白云犹堕石头城。诸孙纂业山精泣，萧飒灵风泪满缨。"
        },
        {
            "标题": "和梁彦国虏退后行经三河诸村落慨然见寄",
            "作者": "欧大任",
            "内容": "战后秋阴蓟柳疏，怜君驻马为踌躇。烽沉万垒荒烟外，鬼哭千村野烧馀。\n霜草有狐啼废井，夕阳无鸟入残墟。防胡李牧须频遣，莫更边庭走檄书。"
        },
        {
            "标题": "晚霁园中邀陈梦庚",
            "作者": "欧大任",
            "内容": "端居谢人境，扶病出丘樊。朱草时能卷，绿蘅日以繁。\n酒非杨子宅，竹似蒋生园。旧雨无来客，期君策短辕。"
        },
        {
            "标题": "司马曾公三甫过斋中得文字",
            "作者": "欧大任",
            "内容": "东序周旋日，高天鸿鹄群。眼青怜故态，头白愧斯文。\n匣剑芙蓉出，盘餐苜蓿分。中朝枢筦贵，看尔报明君。"
        },
        {
            "标题": "鹤舒台吟赠邝子乾",
            "作者": "欧大任",
            "内容": "千岁鹤，万丈台。台崔嵬，鹤毰毸。仙禽已入青霄去，昔日翩翩安在哉。\n鹤不来，台独在。忆霓裳，思羽盖。手把芙蓉不可招，飞光缥缈云霞外。\n君居台下今几年，练玉餐霞骨欲仙。桂花松子时时满，岩瀑山烟日日悬。\n君不见东海安期闲浩荡，阜乡亭侧长相望。行留玉舄更何时，邀余同向青霄上。"
        },
        {
            "标题": "送朱僚长可大南归省觐司空公五首 其三",
            "作者": "欧大任",
            "内容": "齐鲁诸儒让石家，趋归先下里门车。五云驿近芙蓉嶂，何限庭前玉树花。"
        },
        {
            "标题": "送朱僚长可大南归省觐司空公五首 其五",
            "作者": "欧大任",
            "内容": "两岸青枫江水流，可堪烟雨宿孤舟。傥思西署同游客，回首金茎白露秋。"
        },
        {
            "标题": "送朱僚长可大南归省觐司空公五首 其一",
            "作者": "欧大任",
            "内容": "蓟门山色散浮云，谁谓春风此送君。策马都亭鞭更疾，路旁争看五花文。"
        },
        {
            "标题": "送朱僚长可大南归省觐司空公五首 其二",
            "作者": "欧大任",
            "内容": "楚天西望逼匡庐，玉笥烟霞大保居。自昔韦贤辞相早，玄成偏受箧中书。"
        },
        {
            "标题": "咏吕鸿胪园菊次刘观察韵六首 其一 红牡丹",
            "作者": "欧大任",
            "内容": "月观明妆出汴宫，秋容犹与绛仙同。司花岂是江阳日，傍辇千回倚障风。"
        },
        {
            "标题": "送朱僚长可大南归省觐司空公五首 其四",
            "作者": "欧大任",
            "内容": "曾记司空治水时，鱼台滕沛引流澌。转漕百万功非细，去读支河十丈碑。"
        },
        {
            "标题": "元夕同惟仁维乔少居幼通集公瑞宅",
            "作者": "欧大任",
            "内容": "病起能乘兴，淹留曲几凭。夜酣千日酒，春入九枝镫。\n欢剧银缸溢，愁深羽檄徵。自怜老宾客，高会十年曾。"
        },
        {
            "标题": "王户部宅红梅花",
            "作者": "欧大任",
            "内容": "东阁名花许共攀，独怜疏影近雕阑。彩霞忽散春城色，绛雪犹飞夕照寒。\n梦想海棠巴子树，步随宫柳汉臣冠。关山莫遣吹横笛，留待江南醉客看。"
        },
        {
            "标题": "送吕心文宰泰兴二首 其一",
            "作者": "欧大任",
            "内容": "邑中湖荡稻田多，花月春江奈乐何。趋府若寻杨子渡，为余行听竹西歌。"
        },
        {
            "标题": "秋怀八首 其四",
            "作者": "欧大任",
            "内容": "塞下呼韩纳款成，衣冠未可讳言兵。九关斥堠通胡使，万国均输入汉京。\n夕戍远连骠骑幕，秋风还勒亚夫营。小臣敢预云台议，愿以铙歌答圣明。"
        },
        {
            "标题": "刘重庆邀饮玄湖雪霁泛舟",
            "作者": "欧大任",
            "内容": "白发翛然侠气生，病来犹共酒船行。山阳颇擅为园地，海内深知结客名。\n湖暖梅花催腊早，雪晴兰桨撇波平。郑庄门下多推毂，何但长安置驿情。"
        },
        {
            "标题": "秋林为朱仲熙赋",
            "作者": "欧大任",
            "内容": "陶令中林居，羲皇夙遐慕。灵境谐清赏，冥里契良晤。\n昊天一何高，俛仰感晨暮。祝融解炎鏕，蓐收肃凉辂。\n清商谷响动，皓魄川光布。云雁薄层霄，山猿啸零露。\n鸣蛩稍已希，委叶满涧户。对景谢繁丽，乐辰切冲素。\n寄怀齐物篇，颇拟思玄赋。志士自苦心，幽人有贞度。\n年欣松柏荣，情比金石固。峨峨壶公山，千龄仰脩步。"
        },
        {
            "标题": "寄杨山人维五酒",
            "作者": "欧大任",
            "内容": "白首无机似汉阴，桔槔闲挂在中林。鳣堂讲授诸生业，虎洞沉冥百代心。\n盘蕨自堪供岁久，杖藜何必入山深。一尊且寿罗浮酒，莫笑疏家少赐金。"
        },
        {
            "标题": "黄山引赠郑子阳",
            "作者": "欧大任",
            "内容": "黄山之高四千仞，峞哉岌哉，呼吸上与青天近。三十六峰连斗牛，臣灵奰屃东南镇。\n轩辕昔日乘苍虬，浮丘容成曾共游。鸟书虫篆不可见，琅玕芝草空能留。\n瀑飞百道霄汉下，水晶帘挂双龙湫。五色恍有金银阙，仙乎一去三千秋。\n郑君仙才古风格，幼学丹青工水墨。师山之后大雅人，梁园老作诸侯客。\n家近焦村百里间，天梯雪石尚堪攀。药炉丹鼎轩辕宅，摘得松花可驻颜。\n借问郑君何日隐，虎头岩下缚柴关。上餐天都半夜之沆瀣，下弄石桥千折之潺湲。\n洞中之人把瑶草，玉书招尔黄鹄还。我有芙蓉三尺剑赠之，归来兮昆丘蓬海之仙山。"
        },
        {
            "标题": "虎溪桥",
            "作者": "欧大任",
            "内容": "虎啸中原天地间，白云犹得一溪闲。溪前送客师应笑，何事柴桑亦出山。"
        },
        {
            "标题": "郑伯良张元易二光禄携酒见过得丝字",
            "作者": "欧大任",
            "内容": "文园供奉已多时，杜曲看花兴不迟。金埒能来嘶紫马，玉壶谁为绾青丝。\n乍闻词客题鹦鹉，何事骚人怨菉葹。日暮夹城钟欲动，江南春色滞归期。"
        },
        {
            "标题": "僧慧永写经室画梅二首 其一",
            "作者": "欧大任",
            "内容": "西方一卷书，此中自玄觉。春在维摩室，天花半空落。"
        },
        {
            "标题": "淮口大风同吴子化张子豫临眺",
            "作者": "欧大任",
            "内容": "百万飞艘旌帜黄，惊沙忽起半苍茫。支祁西锁涡河下，桐柏南连泗水长。\n秦使何来求海上，汉臣谁敢薄淮阳。楼前芒砀风云气，多少征人望帝乡。"
        },
        {
            "标题": "闻岭外苦旱岛夷再转潮州和惟敬",
            "作者": "欧大任",
            "内容": "岭外今多难，偏伤旅客情。疲兵当贼境，久旱罢农耕。\n即恐军书至，深凭庙算成。家人应掩泪，何事滞秦京。"
        },
        {
            "标题": "僧慧永写经室画梅二首 其二",
            "作者": "欧大任",
            "内容": "万木冻西壑，夜禅雪窗白。山深人不来，惟有罗浮客。"
        },
        {
            "标题": "许州游西湖寄吴少修兼怀陈士鹄",
            "作者": "欧大任",
            "内容": "斗酒星亭不共携，使君远在七闽西。昔来听水谁开槛，老去看花一杖藜。\n五岳自能寻向长，三亭那得侍王嵇。太丘为吏今何似，楼上怀崧早寄题。"
        },
        {
            "标题": "答梁彦国怀西樵见寄",
            "作者": "欧大任",
            "内容": "天峰七十峙南禺，尚忆清秋佩紫萸。苔藓石门窥䆗窱，藤萝烟壁上虚无。\n曾携居士青藜杖，几醉仙人白玉壶。君向名山怀旧隐，可能高枕著潜夫。"
        },
        {
            "标题": "怀陈督学道襄豫章解归",
            "作者": "欧大任",
            "内容": "忆君偃蹇畏途难，南楚诸生恋讲坛。自理钓鱼归客艇，谁论簪豸侍臣冠。\n海边瑶草曾相寄，岭外梅花只自看。报遁倦游书已上，莫令烟水旧盟寒。"
        },
        {
            "标题": "九日惟敬置酒与张刘管张四山人同赋",
            "作者": "欧大任",
            "内容": "白云箫瑟一尊开，共佩萸囊上蓟台。橘熟题书曾问讯，菊荒为客未归来。\n秋高大漠胡尘净，日落长杨汉骑回。惟羡故人今侍从，飘零谁道子虚才。"
        },
        {
            "标题": "泰州光孝寺阁怀五台山秀上人",
            "作者": "欧大任",
            "内容": "青骡东去久无踪，谁道人间有赤松。孤阁云帆京口寺，万家烟树海陵钟。\n白榆历历今何远，玉舄翩翩不易从。欲问真如慰岑寂，禅房明月在千峰。"
        },
        {
            "标题": "寄淮安陈使君玉叔二首 其一",
            "作者": "欧大任",
            "内容": "广陵思蓟雪，汝水望淮山。剑别龙难合，书成雁未还。\n波涛秦石外，印绶楚渔间。问我今何状，秋风自闭关。"
        },
        {
            "标题": "忆昔行寄邓山人因怀王应瑞龙子文",
            "作者": "欧大任",
            "内容": "忆昔学书剑，北游赋骊驹。逢君大庾岭，倾盖城南隅。\n春风三月下章水，看花直过金陵市。金陵风雅盛文儒，汉室西京恐未如。\n东阁尽闻开相府，布衣不遣待公车。归来抱策南海曲，两举乡书未蒙录。\n落日羞过醉尉亭，闲云独卧王官谷。躬耕下噀岁全荒，垂钓中洲乐偏足。\n相逢杯酒日纷纷，四海知心独有君。君今八十吾非少，别后音书那可闻。\n王生薄宦离家远，涿邑行人未应返。龙子留都复上书，南来不得寄双鱼。\n梅花岭下空相忆，铁汉楼西横浦驿。时来握手定有期，归鸿为我传消息。"
        },
        {
            "标题": "浮丘八景 其四 大雅堂",
            "作者": "欧大任",
            "内容": "桂树淹淮客，椒丘寄楚辞。风流沧海上，何羡习家池。"
        },
        {
            "标题": "杨州中秋送康裕卿项豹章入京",
            "作者": "欧大任",
            "内容": "萧瑟悲歌对浊醪，那堪立马望烟皋。夹堤通泗王程远，落叶边淮客梦劳。\n楼橹夕悬沧海月，鱼龙秋送广陵涛。汉庭谁念枚乘笔，羡尔同时赋最高。"
        },
        {
            "标题": "刘伯玄吴虎臣刘仲贞过荒斋玩菊",
            "作者": "欧大任",
            "内容": "柴荆非有约，何以枉诸公。社自高阳侣，门多处士风。\n流尘开坐上，清供满斋中。露气篱为菊，秋声井是桐。\n餐英分盏斝，吹叶入帘栊。酒洽操觚客，棋邀负局翁。\n胞人珍紫芋，园子折青菘。楚璞看成鼠，吴钩试似虹。\n锻堪同树下，侩可隐墙东。伏轼交非晚，悬河论欲空。\n乾坤皆一马，身世但孤鸿。末路期知己，浮云碣石宫。"
        },
        {
            "标题": "答宋忠父黄白仲雪中饮击筑斋见怀",
            "作者": "欧大任",
            "内容": "谁道梁园客，偏能寄所思。霙初飞药籞，霰已积书帷。\n引筑歌相和，盈觞醉共持。自怜深闭户，犹似洛阳时。"
        },
        {
            "标题": "花朝对雪黄白仲苏子仁倡和见寄因用其韵",
            "作者": "欧大任",
            "内容": "快雪未共赏，小斋空自看。云沉桃叶渡，玉照竹皮冠。\n酤酒晚亦醉，勒花春更寒。山阴人不至，何以报琅玕。"
        },
        {
            "标题": "自水帘洞入黄龙洞",
            "作者": "欧大任",
            "内容": "洞口嵚崟石作闾，珠帘千尺更何如。楼看建武将军节，山待琅琊处士居。\n空里铁桥还蹑屐，云边玉笥可藏书。不须此日歌招隐，丛桂青青映草庐。"
        },
        {
            "标题": "雪后渡淦水至萧水寄潘少承",
            "作者": "欧大任",
            "内容": "风前淦口叹飘零，雪后潇滩更杳冥。问驿尚知黄蘖馆，渡江还向渌波亭。\n异乡只见山云白，故国应多海树青。此际想君开阁望，计程时一展图经。"
        },
        {
            "标题": "中秋郭次父陆华甫周文美陆无从胡伯昂何长卿李季常安茂卿陈从训黄白仲陈季迪梅季豹过集得长字",
            "作者": "欧大任",
            "内容": "高天月转薜萝墙，握手惊呼白发郎。鳷鹊观临淮水碧，鸤鸠司傍蒋山苍。\n歌翻南曲秋当半，客满西池夜正长。斗酒十千君但坐，莫令离索念江乡。"
        },
        {
            "标题": "十六夜周稚尊陆伯生臧晋叔陶懋中黄白仲宋忠甫吴孟白枉集青溪馆迟吴公择俞公临不至得关字",
            "作者": "欧大任",
            "内容": "草堂溪上见钟山，会有金钱节假闲。酒渴我犹通汉籍，诗名君已动江关。\n苑花半杂金支里，窗雨微添玉溜间。灯火六街曾不散，骖驔车骑未须还。"
        },
        {
            "标题": "初秋吴幼安佘宗汉闵寿卿陈守礼郝谦亨程孺文黄白仲梅季豹集青溪馆汪象初祁羡仲不至得干字",
            "作者": "欧大任",
            "内容": "客过漫郎宅，依然不似官。桤林通崦曲，茅屋傍陀干。\n白雪芙蕖酒，秋风苜宿盘。两生期未至，犹作孟公看。"
        },
        {
            "标题": "大暑同李明府过千佛寺访澧公八韵",
            "作者": "欧大任",
            "内容": "忻逢陶令约，一过远公居。贝叶时犹诵，桦皮手自书。\n江鸥分半席，林虎傍前除。慧日亭亭住，慈云冉冉舒。\n舌波诸海里，头雪五台馀。热恼身何病，清凉性亦虚。\n梦应通蠡泽，社尚结匡庐。悟后求真我，浮生信六如。"
        },
        {
            "标题": "别吴叔嘉黄白仲马从甫余食其四子",
            "作者": "欧大任",
            "内容": "一时词客起弹冠，何事交深去住难。江阔片帆瓜步远，天高双阙秣陵寒。\n歌中白雪曾同调，醉后黄花尚可看。六代风烟分手地，赠君惟有碧琅玕。"
        },
        {
            "标题": "杪秋同陆华父登青罗山顶望罗浮",
            "作者": "欧大任",
            "内容": "嶂前松栝九秋残，紫逻东回路几盘。秦戍风烟馀燧火，粤门天地一泥丸。\n铁桥云落银涛涌，朱鸟星高玉舄寒。为报安期今可待，去从神武挂吾冠。"
        },
        {
            "标题": "同黎秘书李明府携酒过方太常宅",
            "作者": "欧大任",
            "内容": "日出金墉黄鸟啼，清尊犹得为君携。何来客子铜蹄蹋，几处王孙碧草萋。\n春向梦中闲似蝶，人从斋后醉如泥。留欢忍见千条柳，多少离情渭水西。"
        },
        {
            "标题": "夏日泰州光孝禅房柬王子慎方允治 其一",
            "作者": "欧大任",
            "内容": "丈室隐茅茨，清斋缮性时。教曾黄石许，心果白鸥知。\n习睡憎便腹，谈诗畏解颐。悠然怀二子，风雅得吾师。"
        },
        {
            "标题": "夏日泰州光孝禅房柬王子慎方允治 其二",
            "作者": "欧大任",
            "内容": "鸣磬海楼东，栖禅亦此中。伏牛千古事，驱马众人同。\n过郢歌谁和，游齐瑟自工。所期飞锡去，从尔御泠风。"
        },
        {
            "标题": "游刘子素东河庄",
            "作者": "欧大任",
            "内容": "拘虚解挂碍，遐想寄寥廓。屏嚣时一游，乘兴不俟约。\n初经五龙台，稍过七里廓。潇洒读书园，皋原莽回薄。\n舍舟小潢河，蹑屩碧茜阁。紫氛送疏棂，白云荡虚幕。\n栈疑鹊梁成，石似龙门凿。池亭抗兰橑，涧室开萝幄。\n漱泉咽玉浆，嚼蕊搴红药。鱼鸟能相亲，蘙荟总成乐。\n主人河上公，病客东方朔。曾是金马门，犹栖紫霞宅。\n陆沉世可逃，天游理无怍。将谢区中缘，言赋郊居作。"
        },
        {
            "标题": "送黄明府谪判奉议州",
            "作者": "欧大任",
            "内容": "握节恩偏重，监州念远黎。江通黔部左，山拥石门西。\n民赋收桐布，公庭下竹鸡。殊方看藻绣，何但冉家溪。"
        },
        {
            "标题": "闻陈季谦将至",
            "作者": "欧大任",
            "内容": "独有幽怀对薜萝，故人消息尚蹉跎。已催开径延三益，为想回桡咏九歌。\n南浦烟波那可问，北风舟楫近如何。兼程早赴柴门约，篱下黄华晚渐多。"
        },
        {
            "标题": "入摄山访栖霞寺慧光上人",
            "作者": "欧大任",
            "内容": "莲社曾书法愿文，青山今日始寻君。锡分阿耨池中水，钵覆头陀石上云。\n花落经从桐院读，灯残钟向竹窗闻。远公莫笑攒眉客，一入东林亦不群。"
        },
        {
            "标题": "题邯郸吕仙祠",
            "作者": "欧大任",
            "内容": "漳河西问主人餐，釜里黄梁醉后看。闻道吕公曾一梦，自怜驱马过邯郸。"
        },
        {
            "标题": "海珠寺送钧弟之江西赋得孺子祠",
            "作者": "欧大任",
            "内容": "聘君祠屋楚江干，到日祠前木叶丹。院近湖光临晚静，阁连山色入秋寒。\n霜清揽袂搴洲莽，日落回桡咏澧兰。尔向豫章寻旧隐，东都应忆汉衣冠。"
        },
        {
            "标题": "闻朱宪使内子宜人卒于潼关寄挽十韵",
            "作者": "欧大任",
            "内容": "书来悽楚日，掩镜恨孤鸾。玉匣伤春晚，瑶妆罢夜阑。\n把箫空有忆，撤瑟不成欢。箧锁芙蓉带，奁收翡翠冠。\n旧椷仍墨渍，遗挂并香残。岳雨铭旌湿，关云帟帐寒。\n哀能毁璧赋，心更陨珠酸。羸博魂应返，千秋泪几弹。\n悼亡汾水上，归葬淦江干。梱得留彤管，松铭奕代看。"
        },
        {
            "标题": "子深用晦携酒同宗良孔阳饯送分得书字",
            "作者": "欧大任",
            "内容": "近关频载酒，先枉隔城书。风雪能留客，烟波几定居。\n情牵五两外，歌送百觚馀。别去长相忆，江头问鲤鱼。"
        },
        {
            "标题": "田舍视穫夕归",
            "作者": "欧大任",
            "内容": "明农及兹日，谷口出荆扉。夜柝传餐去，秋场获稻归。\n黄鸡啼月早，紫蟹受霜肥。最是村砧急，天寒木叶飞。"
        },
        {
            "标题": "腊日过欧村有感",
            "作者": "欧大任",
            "内容": "黟县南头亦我村，何论名姓谢公墩。出山抛却鸡豚社，独把椒花忆故园。"
        },
        {
            "标题": "大理潘公雪夜邀同吴侍御黎秘书万金吾集",
            "作者": "欧大任",
            "内容": "夜深寒色照帘栊，廷尉留宾似孟公。且共持觞燕市里，岂论结袜汉庭中。\n秋风城阙闻清角，积雪关山断暮鸿。赋客此时惭授简，独能沉醉倚青骢。"
        },
        {
            "标题": "灵台引",
            "作者": "欧大任",
            "内容": "雨雪萧萧闭关卧，劲风吹寒激窗过。篝灯不寐抚髀坐，哀歌中夜无人和。\n只今书牍有三千，不似东皋二顷田。餔糜一饱寒无毡，男号女啼常在前。\n曾闻宁生一叩角，下车载之相齐国。人生穷达未可卜，布衣且寄灵台宿。"
        },
        {
            "标题": "怀斌公",
            "作者": "欧大任",
            "内容": "曾忆逢师处，餐风二十年。松青难记岁，头白只安禅。\n钟阜宫云外，罗浮海鹤前。津梁知不远，警锡日南天。"
        },
        {
            "标题": "署夜斋居询朱计部子得沈仪部伯英",
            "作者": "欧大任",
            "内容": "闰月值暑霄，掖垣隔斋室。文箪倦忽展，道书閒自帙。\n客从何来亦遽集，经旬渴似文园日。羁宦宁殊内史留，端居颇养徵君疾。\n久淹康乐临海峤，谁为弘明供芝术。惭谢西曹小吏才，学持东省郎官笔。\n郎有平陵朱阿游，吴中诸沈得隐侯。以吾一日虽差长，称诗二子皆名流。\n此处凤城接银汉，此时虬水下铜沟。岂及潘郎吟骑省，但随许掾坐斋头。\n歌拍拍，情脉脉。芙蕖白，琅玕碧。何许能持慰今夕，可怜江汉思归客。"
        },
        {
            "标题": "渡河入德州却寄慈仁和尚",
            "作者": "欧大任",
            "内容": "鲁门一望水如渑，渐远长安隔五陵。钜野旆旌苍树出，暮天楼橹白云升。\n鸦归返照啼高冢，马饮寒流顾断冰。行役驱驰飞锡远，题书心愧雁门僧。"
        },
        {
            "标题": "济州登李白酒楼",
            "作者": "欧大任",
            "内容": "汶上何来旅服游，至今犹足想风流。殊方宾客空词苑，万里河山一酒楼。\n供奉花深秦地月，酣歌星散鲁门秋。谁能不引中原目，金马铜驼迥自愁。"
        },
        {
            "标题": "答京口陈从训见寄",
            "作者": "欧大任",
            "内容": "一辞神武挂冠归，谁谓田园计未非。芦笋欲肥鱼渐上，荔枝初熟鸟频飞。\n隐从海畔渔樵远，梦去江头甲楯稀。惟有曲阿词赋客，尺书时肯到柴扉。"
        },
        {
            "标题": "送罗明府改教荆州",
            "作者": "欧大任",
            "内容": "九十九洲烟水流，到时应及渚宫秋。马融绛帐今犹在，陶令清尊谁共游。\n天畔看山明月峡，风前散帙曲江楼。城西茅舍君堪赋，莫道荆南未可留。"
        },
        {
            "标题": "以山房桂树移植梁公实拙清楼兼寄此作",
            "作者": "欧大任",
            "内容": "扶疏双桂植山幽，移向君家十二楼。此日骚人暂延伫，他年词客重淹留。\n花含合浦千峰露，林侣贲禺八树秋。早晚飘香满岩户，为开尊酒待同游。"
        },
        {
            "标题": "送范宫谕赴留都掌院",
            "作者": "欧大任",
            "内容": "衣冠供帐潞河桥，君向陪京望斗杓。经幄久兼周史职，词垣新领汉宫僚。\n铜扉山色仍三殿，铁锁江声似六朝。鱼藻欢歌明主待，北来鹓鹭满云霄。"
        },
        {
            "标题": "寄挽沔阳陈公宪卿次秋夜见怀韵",
            "作者": "欧大任",
            "内容": "夏汭园荒难识面，玉衡星暗易伤怀。歌成孤凤深逃楚，书带双鱼不入淮。\n酒客谁同三雅爵，词人宁废八关斋。青山终笑刘伶锸，十载知君照已埋。"
        },
        {
            "标题": "范太史杨评事携酒榼过清凉山中",
            "作者": "欧大任",
            "内容": "忝摄名山长，精庐为客开。爱君乘兴发，骑马到门来。\n馆阁词人笔，云霄法署才。金陵逢二妙，堪醉凤凰台。"
        },
        {
            "标题": "姚元白枉书问讯因闻元白与陈子野俱已乞休赋寄二子",
            "作者": "欧大任",
            "内容": "婆娑偶寄漆园间，荒径苔深颇似閒。公事只堪对流水，宦情吾自有青山。\n窗中蝴蝶频支枕，松下楞伽一掩关。闻道故人罢官早，白云遥羡鸟知还。"
        },
        {
            "标题": "上巳同陈潜甫韨褉锦水上",
            "作者": "欧大任",
            "内容": "佳晨元巳一招携，脩禊同君出锦溪。春服乘风坛树外，夕帆催鸟海楼西。\n秉兰近水临芳甸，泛羽随波绕曲堤。从此花期多乐事，南园东谷乱莺啼。"
        },
        {
            "标题": "寄江子云",
            "作者": "欧大任",
            "内容": "淮阴枚叔尔同乡，赋里江涛字几行。秋水只堪论濮上，白云犹自堕沧浪。\n溪舲一系双莲阁，山笥曾抄五石方。东海何时明月色，觅余千尺钓丝长。"
        },
        {
            "标题": "次韵酬陆无从因喜李季常归自岭外",
            "作者": "欧大任",
            "内容": "旧学君鱼转是师，竹西一赴十年期。法曹尚忆梅花阁，隐士多能桂树诗。\n频向江波烹鲤腹，似怜山朋妒蛾眉。北来渐有罗浮信，为访磨崖问叔之。"
        },
        {
            "标题": "答李学宪本宁秦中见寄二首 其一",
            "作者": "欧大任",
            "内容": "文印亲持走传车，七经教授似相如。每从北面争传业，何但西游强著书。\n鳷鹊月华临古甸，芙蓉岳色满精庐。可堪玉署回翔客，一出承明十载馀。"
        },
        {
            "标题": "寄李本宁太史期游栖霞句曲闻其已从豫章新安过吴门予将渡江次石头待之",
            "作者": "欧大任",
            "内容": "东游闻汝访灵威，庐阜鄣山策几挥。天地可容双剑合，风尘吾乞一筇归。\n江边待客歌持楫，汉上逢人问息机。已约茅君秋月下，藏书须到石门扉。"
        },
        {
            "标题": "答李学宪本宁秦中见寄二首 其二",
            "作者": "欧大任",
            "内容": "五花飞跃九衢閒，尚隔雍州百二关。虎观中开秦日月，龙门东注汉河山。\n黄图宛映台阶象，赤管将趋侍从班。方朔陆沉今已久，酣歌铜马望君还。"
        },
        {
            "标题": "送毛受伯兼寄其舅氏屠田叔",
            "作者": "欧大任",
            "内容": "承家书已授，似舅业如何。宅相皆双戟，门风自五紽。\n惊秋朋好散，送远路岐多。为约陂中客，沧洲访薜萝。"
        },
        {
            "标题": "得李少参本宁书却寄",
            "作者": "欧大任",
            "内容": "金马才名擅綵毫，周南留滞念君劳。上雍车骑秦云远，分陕山河汉月高。\n胡部款边瞻棨戟，羌儿游猎拜旌旄。悬知开府铭勋日，曾是中朝解佩刀。"
        },
        {
            "标题": "题画梅送黎文学君实赴新城",
            "作者": "欧大任",
            "内容": "春到东岩万玉斜，青毡寒映广文家。冰枝把赠罗浮色，认是江南第一花。"
        },
        {
            "标题": "途中寄顾少参益卿于时益卿方谢病居海上",
            "作者": "欧大任",
            "内容": "天涯病后忆行旌，北去空驰万里情。薏苡谤来双凤阙，芙蓉光在五羊城。\n山中客解陪操管，海上人犹望请缨。不是穷愁归赵日，著书何必似虞卿。"
        },
        {
            "标题": "寄永宁伦明府",
            "作者": "欧大任",
            "内容": "风流为政地，闻道桁杨闲。舟泛琴亭水，楼看玉笥山。\n书劳驰凤阙，入奏待鹓班。仗内双飞舄，仙郎几日还。"
        },
        {
            "标题": "海珠江上寄齐明府",
            "作者": "欧大任",
            "内容": "何来双舄忽先登，羡尔衣冠出五陵。锦自制成推翰墨，花曾栽遍识贤能。\n豫章家世彤云接，粤海楼台赤日升。握手天涯飞盖地，便从燕阙望觚棱。"
        },
        {
            "标题": "答王元美自郧阳还吴中见寄",
            "作者": "欧大任",
            "内容": "开府谁兼四岳尊，惠文今不负柴门。烟霞九友差无恙，兰芷孤臣未敢言。\n避世醉乡中圣酒，息心沧海小祇园。乾坤大有吾曹事，巢许夔龙总是恩。"
        },
        {
            "标题": "郭学宪出罗浮有寄用韵和答",
            "作者": "欧大任",
            "内容": "登高作赋羡君侯，远为仙山引绛驺。正值通明句曲隐，幸陪康乐永嘉游。\n茏葱草树回岩磴，突兀风云满石楼。去矣天南吾自老，已期猿鹤八千秋。"
        },
        {
            "标题": "李于美方允治见过阅徐子与闽中所寄诗同赋",
            "作者": "欧大任",
            "内容": "情真见尔曹，暇不废持螯。斋后惭多病，尊前得二豪。\n幔亭霞色起，碣石雁行高。海内怜同调，何由对浊醪。"
        },
        {
            "标题": "寄王屋山刘居士二首 其一",
            "作者": "欧大任",
            "内容": "梦入烟萝山，一攀云中驾。至今闻仙钟，恍惚瑶台下。"
        },
        {
            "标题": "施虞部敦甫寄诗问予卧病次韵奉答",
            "作者": "欧大任",
            "内容": "萧斋偃卧即山林，门掩藜床岁月深。市里玉壶聊混俗，省中词客限同心。\n拥衾洛下书生咏，击节幽州马客吟。赖有故人相慰藉，不须重问橐中金。"
        },
        {
            "标题": "寄王屋山刘居士二首 其二",
            "作者": "欧大任",
            "内容": "北寻小有洞，是昔轩辕家。何日从夫子，天坛扫落花。"
        },
        {
            "标题": "送王行甫自都下赴金陵因寄袁明府",
            "作者": "欧大任",
            "内容": "江左才名信不虚，西行待诏上公车。逢时渴望金茎露，为我来窥石鼓书。\n七泽风流誇欲尽，六朝秋色赋何如。扁舟泛月逢袁虎，牛渚矶头思有馀。"
        },
        {
            "标题": "偃师东寄王元美",
            "作者": "欧大任",
            "内容": "书来桐柏岁将残，雁过姑苏雪未乾。二室我游能卖畚，五湖君去但持竿。\n乾坤万事垆头尽，风雨孤征匕首看。知有江南春可赠，梅花偏忆玉骝寒。"
        },
        {
            "标题": "寄王光禄应瑞",
            "作者": "欧大任",
            "内容": "北征何日赋骊驹，底事南山恋旧庐。乐署俸钱聊自适，步兵监酒更何如。\n心驰远道空成梦，交绝当途未有书。君去平津东阁上，莫云词客滞公车。"
        },
        {
            "标题": "寄田子艺",
            "作者": "欧大任",
            "内容": "凤乎千古士，君但汉田郎。老作申州客，官犹博士堂。\n陪游行橐笔，起草入含香。戢羽吾将去，分飞愧雁行。"
        },
        {
            "标题": "寄王元美",
            "作者": "欧大任",
            "内容": "弇山把袂忽三秋，自向沧江伴白鸥。谢傅故应怜小草，张融犹得住扁舟。\n砂求勾漏今非令，瓜种青门旧是侯。缥缈楼高飞梦远，为君支策上罗浮。"
        },
        {
            "标题": "赠张司理羽王之雷州",
            "作者": "欧大任",
            "内容": "酒尽征车不可留，劳君万里拥缇油。荔枝熟处江云湿，杉叶飞时海郡秋。\n赋后鹏抟多作浪，尊前蜃起自成楼。竹书岁报无冤狱，前席从容待借筹。"
        },
        {
            "标题": "寄许殿卿",
            "作者": "欧大任",
            "内容": "三年岭峤望中原，赤管还来荷帝恩。授简梁园诸子散，和歌燕市几人存。\n客知蒋诩能开径，玄似杨雄独闭门。羡尔秋风华不注，白云犹自傍清尊。"
        },
        {
            "标题": "答张山人勤夫见寄二首 其一",
            "作者": "欧大任",
            "内容": "伏生九十尔堪俦，莫学陶公不下楼。我欲挂冠神武上，日移烟艇共沧洲。"
        },
        {
            "标题": "舍弟经季山人华甫从子及游西山还同于善果寺送别子及因怀虎臣二首 其一",
            "作者": "欧大任",
            "内容": "五月西山积雪阴，荷花荷叶玉湖深。君行采寄吴郎去，一片江南塞北心。"
        },
        {
            "标题": "题唐明皇按荔枝新曲图",
            "作者": "欧大任",
            "内容": "弦管催欢太液头，曲中消息奏涪州。骊宫正想金舆远，羯鼓空馀玉座愁。\n花萼稀闻承内宴，霓裳无复侍宸游。雨淋铃夜西川路，犹忆长安一叶秋。"
        },
        {
            "标题": "答王司理霖佐高州见寄",
            "作者": "欧大任",
            "内容": "高梁鞭弭未能胜，台上行春不共登。白雪风流知郢下，青云车骑忆平陵。\n声闻岂但西皋鹤，搏起还看北海鹏。君自长安难久客，封书回雁且先凭。"
        },
        {
            "标题": "寄徐子与",
            "作者": "欧大任",
            "内容": "汝南尊酒送征轮，何事君为去国人。汉日将军逢醉尉，楚天渔父识孤臣。\n瑶华独忆飘零远，金埒空闻贵幸新。早晚承明应再入，谁容烟艇五湖春。"
        },
        {
            "标题": "送徐进士懋吴司理袁州",
            "作者": "欧大任",
            "内容": "掖垣初曙露华新，使者鸣镳出紫宸。列署理官尊执法，万家江郡得宜春。\n题才部有袁高士，问俗山多楚丈人。谁道惠文冠可治，疮痍能不念荆榛。"
        },
        {
            "标题": "和黎惟敬寄意二首 其一",
            "作者": "欧大任",
            "内容": "肠断西风荷芰衣，搴舟日暮浦烟微。鄂君翠被今何在，青草湖边一棹飞。"
        },
        {
            "标题": "寄濮州苏子川子冲兄弟",
            "作者": "欧大任",
            "内容": "闻君濮上卧烟萝，兄弟才名二谢多。玉树春风飞梦远，金茎佳气早鸿过。\n钓台艇畔庄周石，草阁帘前瓠子河。倘忆倦游梁苑客，可无书札慰蹉跎。"
        },
        {
            "标题": "送稷山王簿兼寄谢山人",
            "作者": "欧大任",
            "内容": "武安王生谢公侣，逢人每道四溟子。经笥曾携隆虑山，褐衣傲睨长安市。\n同时淮上有吴生，苕霅为丞色不喜。王生作簿向稷山，大笑各行其志耳。\n稷山远在汾河西，太岳中条与绛齐。保障茧丝堪一试，凤鸾枳棘且安栖。\n王生禄米薄升斗，醉后谢公诗满口。车行上党近青天，先访谢公一携手。\n何门今曳邹阳裾，当垆岂卖临邛酒。高歌但拥如花人，刀环昨寄漳南否。\n欧生海上欲归时，停云为道最相思。绛帖紫参难远致，秋鸿须寄谢公诗。"
        },
        {
            "标题": "蓟门行送周民部元孚饷边",
            "作者": "欧大任",
            "内容": "十万材官蓟门戍，何年面缚三当户。败虏犹啼冒顿山，残胡尚领匈奴部。\n四镇藩篱在朵颜，黄龙岁有捷书还。每饭谁能忘钜鹿，扬兵只道出燕关。\n关头儿戏列墩卒，犬羊风雨防奔突。承平介胄玩国典，仓皇部伍持师律。\n河隍不复问屯田，纨绮诗书学控弦。但传烽燧虚乘障，便倚金汤远筑边。\n独使至尊念飞挽，算缗请饟劳霜简。明光殿前遣使者，军符十道行亲绾。\n君为司农汉大夫，囊鞬双插金仆姑。志封居胥禅姑衍，气夺蒲类驰伊吾。\n旄头昨直辽阳右，大将旌旗喜峰口。亚夫之裔善谈兵，借筹可使单于走。\n我歌折柳停君车，黄云白草护储胥。赠言岂用绕朝策，归奏先驰实塞书。"
        },
        {
            "标题": "答吴少修见寄",
            "作者": "欧大任",
            "内容": "郧中君昨住，念我蓟门行。落日他乡梦，浮云薄宦情。\n山通秦虢略，驿过楚方城。欲问沉酣事，唯应乞步兵。"
        },
        {
            "标题": "送陈进士彦吾使密云兼还南海省觐",
            "作者": "欧大任",
            "内容": "前驱负弩驿亭间，建节东行暂出关。霄汉乍辞丹凤阙，风烟先卷白檀山。\n主恩远许封轺去，家庆深欢綵服还。莫恋故园春草色，汉庭郎吏待鹓班。"
        },
        {
            "标题": "胡仲一谈嘉州淩云寺之胜王叔承欣然赋诗便欲西游邀予同作四首 其二",
            "作者": "欧大任",
            "内容": "淩云楼阁半空悬，踯躅花深雨更然。五百比丘趍讲席，人天会里尽成仙。"
        },
        {
            "标题": "胡仲一谈嘉州淩云寺之胜王叔承欣然赋诗便欲西游邀予同作四首 其四",
            "作者": "欧大任",
            "内容": "楚天猿啸断人肠，鱼腹白盐归客航。我欲裁书寄三峡，不知何处棹相将。"
        },
        {
            "标题": "胡仲一谈嘉州淩云寺之胜王叔承欣然赋诗便欲西游邀予同作四首 其三",
            "作者": "欧大任",
            "内容": "嘉州无数好山名，雪下岷峨春水生。曾共高僧谈出世，尸陀林在钵罗城。"
        },
        {
            "标题": "三月三日驾出大阅 其一",
            "作者": "欧大任",
            "内容": "金甲云边赤电开，营图十二上亲裁。和门虎旅铙歌起，驰道龙旂卤簿来。\n万里军声临朔塞，一时捷奏入燕台。都人喜见升平事，从此嫖姚尽将才。"
        },
        {
            "标题": "上元节假日方奉常李明府过饮得裘字",
            "作者": "欧大任",
            "内容": "玉鞭却望铜龙楼，貂襜褕照紫绮裘。春风吹落西山雪，瑶花飞挂轩辕丘。\n我行入门始下马，方李二子来相求。客卿仙令总能赋，南阳贵人无此流。\n百日之劳偶一逸，把臂不饮虚良俦。呼僮解貂换美酒，小僧亦解弹箜篌。\n檐前杨柳动碧色，杯中醁醽含清讴。水晶盐鼓二寸韭，盘行海市霜蝤蛑。\n二子不意笑绝倒，我醉请以大白浮。是时赐假日多暇，圣主恩赏何太优。\n明朝傥诏金钱会，愿辔青丝从尔游。"
        },
        {
            "标题": "辅国将军竹隐朱公挽词",
            "作者": "欧大任",
            "内容": "西京王子侯，醴客重南州。闻乐曾看对，称诗雅好游。\n翛然大鸟下，凄矣乱乌愁。何处吹笙过，缑山一片秋。"
        },
        {
            "标题": "驾入",
            "作者": "欧大任",
            "内容": "东华严警跸，法驾日高还。已格精禋后，犹思陟降间。\n黄琮留北畤，朱火照西山。幄殿云成綵，曾看候圣颜。"
        },
        {
            "标题": "三月三日驾出大阅 其二",
            "作者": "欧大任",
            "内容": "乐府新传鼓吹篇，佳晨上巳帐城烟。千官候跸长杨馆，七萃分麾下杜田。\n明月双弯金是弹，浮云一骑玉为鞭。礼成讲武周宣日，不数华林马射年。"
        },
        {
            "标题": "驾幸太学",
            "作者": "欧大任",
            "内容": "皇穹祚大宝，圣睿膺图箓。函夏尘不飞，王道清以穆。\n兵销九塞烽，贡叠诸蕃毂。白虎开经帷，台保日启沃。\n卜晨临辟痈，甘雨沾霢霂。皮弁祭菜来，赞谒勤史祝。\n合乐磬管锵，明禋豆登馥。警跸御彝伦，桥门列貂玉。\n延胄诏大胥，坐讲冠衿肃。赐赉及师儒，观光许麋濮。\n宣谕弘世风，化成万方睦。臣奏镐京诗，昌明颂嘉福。"
        },
        {
            "标题": "次韵奉酬少司寇刘公介夫见怀",
            "作者": "欧大任",
            "内容": "十载秦关别，思君梦往来。聂都寻水到，庾岭见梅开。\n政谢韦贤日，词推沈约才。游梁情已倦，归洛兴偏催。\n岁暮停云望，春深候雁回。折麻何处寄，愁上越王台。"
        },
        {
            "标题": "宗侯孔阳同其两侄履方图南出饯石亭馆瞿孝廉安世亦至得南字",
            "作者": "欧大任",
            "内容": "出城劳载酒，何以忽联骖。旅泊啼乌树，舟冲落雁潭。\n梅先思岭外，桂似恋淮南。豫恐销魂别，偏宜待半酣。"
        },
        {
            "标题": "送王侍御纯甫量移内江令六首 其一",
            "作者": "欧大任",
            "内容": "当时谏猎禁庭闻，憔悴孤城汝水云。稍得戴星湔上去，汉家迁客最怜君。"
        },
        {
            "标题": "送杨运判量移青州别驾三首 其一",
            "作者": "欧大任",
            "内容": "通籍移家阊阖边，为郎深藉主恩偏。悬金早遇燕台日，止辇曾逢汉署年。\n迁客五噫宁忍去，诸生九辩已先传。只今谁似君侯贵，赐履分明海岱前。"
        },
        {
            "标题": "题宁波龙郡丞勾甬纪年",
            "作者": "欧大任",
            "内容": "海国频荒旱废畬，鄮州使者政何如。诸村赈贷家犹粒，五井荣雩野尽锄。\n汲孺可条河内奏，董生新著广川书。即看鳞鬣东南雨，霈作商岩力有馀。"
        },
        {
            "标题": "李临淮惟寅邀赏菊同社中诸子夜饮得桥字",
            "作者": "欧大任",
            "内容": "燕门秋色白门遥，金谷黄花总胜招。树急西风连露掌，城横北斗贯星桥。\n角声欲动楼乌起，蜡炬频更擽马骄。何限游从工笔札，柴桑归计在渔樵。"
        },
        {
            "标题": "首蓿斋初成郭山人霁上人自焦山见过",
            "作者": "欧大任",
            "内容": "高士能同首蓿盘，僧携明月下天坛。谁云郑老斋中坐，不似焦仙洞口看。"
        },
        {
            "标题": "泗州宿客盱眙院中院在山半雪后游眺",
            "作者": "欧大任",
            "内容": "馆开石壁雪泠泠，下马蓝田是此亭。大圣塔留开士颂，玻瓈泉勒使君铭。\n河西一水城头白，淮曲诸山枕上青。一笑莫论逢醉尉，部中谁更望双星。"
        },
        {
            "标题": "叶县寻双凫观",
            "作者": "欧大任",
            "内容": "风尘几傲吏，汉日有神君。舄以尚方至，符从下邑分。\n宫前沾紫气，仗里拜彤云。一自飞凫后，寥寥不可闻。"
        },
        {
            "标题": "答梅禹金江上之约并以子宁集见寄",
            "作者": "欧大任",
            "内容": "书来字字勤加餐，投劾谁知去亦难。落月只悬沧海梦，秋风先到蓟门寒。\n岂求白雪人千和，独把明珠万里看。春谷泉香堪酿酒，片帆吾自下江干。"
        },
        {
            "标题": "询徐伯元陈维藩二子",
            "作者": "欧大任",
            "内容": "青溪何处掩柴关，迢递天涯客未还。杨柳尚连江令宅，楼台应对谢公山。\n乌衣冠盖今何似，白下风流尚可攀。遥想旧京行乐地，片帆何日楚云间。"
        },
        {
            "标题": "盛仲交余伯祥访予姚氏园不值",
            "作者": "欧大任",
            "内容": "听偈长干讲座间，君携斗酒问柴关。曲高白雪歌谁和，兴尽青溪艇自还。\n草市能寻江令宅，版桥应望谢家山。虚闻二妙题诗去，惆怅披云未可攀。"
        },
        {
            "标题": "溧阳孙生邀游三山饮听江楼二首 其一",
            "作者": "欧大任",
            "内容": "风引孤舟行，登楼听呜咽。春江万里流，半是巴山雪。"
        },
        {
            "标题": "同士鹄贤甫三水夜泊",
            "作者": "欧大任",
            "内容": "青枫习习三江口，旅泊欣逢二妙才。客梦偶随浈水去，塞鸿新度蓟门来。\n孤城闭月秋砧急，野戍临江晓角催。跃马听鸡还此日，十年奔走在天涯。"
        },
        {
            "标题": "溧阳孙生邀游三山饮听江楼二首 其二",
            "作者": "欧大任",
            "内容": "解裘换斗酒，江上同兹夕。试问李青莲，何如落星石。"
        },
        {
            "标题": "范太史胡比部九日见过邀郑明府同集",
            "作者": "欧大任",
            "内容": "携手黄花绕径行，为谁斗酒缓王程。孤城风雨双帆影，万里江淮一雁声。\n东观旧知彤管客，西曹今见白云情。佩萸因尔随飞舄，秋色飘零傍汉京。"
        },
        {
            "标题": "答华幼圜见寄",
            "作者": "欧大任",
            "内容": "江南词苑见君难，五色挥毫气似兰。瑶蕊乍从椷里授，白纨新向卷中看。\n春申涧下泉香近，泰伯城边雪片残。千里归鸿劳寄问，沉冥沧海有鱼竿。"
        },
        {
            "标题": "总制蓟辽梁公破胡铙歌四首 其三",
            "作者": "欧大任",
            "内容": "百战吞胡塞上名，戚家兵似李家兵。独持绣斧从天下，霜满将军细柳营。"
        },
        {
            "标题": "重阳后一日陆华甫蒋子夏吴子化陆无从邵长孺集斋中得南字时华父将渡江",
            "作者": "欧大任",
            "内容": "九日忽已过，还来卷幔谈。烟波迷泗口，木叶下淮南。\n岩菊初成径，山醪不满甔。相将堪一醉，容易隔江潭。"
        },
        {
            "标题": "陈明府德基邀游江石台迟汪禹乂邵长孺未至得高字",
            "作者": "欧大任",
            "内容": "天台百尺驻干旄，一曲偏惊白雪高。树拥归云封断石，涡盘急峡激飞涛。\n陂因仆射铭今勒，湖比郎官兴更豪。千载风流酾酒日，可令鞭弭少吾曹。"
        },
        {
            "标题": "彰义门重别陈梦庚",
            "作者": "欧大任",
            "内容": "蓟雪苦分离，青毡君莫疑。韩公方下教，赵德始为师。\n海市江瑶柱，山城绿荔枝。故园行渐近，书札报相思。"
        },
        {
            "标题": "江馆雨中待陈梦庚二首 其二",
            "作者": "欧大任",
            "内容": "昨日过花朝，红芳暗烟雨。蘼芜绿渐多，美人隔春渚。"
        },
        {
            "标题": "郑朱二郡侯邀饮澄江阁",
            "作者": "欧大任",
            "内容": "卜夕邀欢就客居，使君连骑兴何如。行厨载有吴兴酒，秘简探来越绝书。\n月出遥津波浩渺，凉生虚阁竹萧疏。东南明牧雄边徼，岂但山城得孟舒。"
        },
        {
            "标题": "为园四首 其三",
            "作者": "欧大任",
            "内容": "一丘亦自足烟霞，不以萧条负岁华。草市纵非江总宅，橘洲何论李衡家。\n中山但可求醇酒，小队谁期过浣花。海雁南飞新朔气，夜来霜已满蒹葭。"
        },
        {
            "标题": "江馆雨中待陈梦庚二首 其一",
            "作者": "欧大任",
            "内容": "松围村舍暝，花落涧泉香。独听萧萧雨，孤莺啼夕阳。"
        },
        {
            "标题": "寄陈士鹄",
            "作者": "欧大任",
            "内容": "别促苦日多，心长诉江永。嗟予方介居，靡使不可聘。\n夫子茂徽音，嘤鸣协声应。朗月恋携手，双襟一何净。\n离群倏二周，曷日聆新咏。临川怀所钦，欲往谢疲病。\n君乎倘相从，引领候荒径。"
        },
        {
            "标题": "戴元植入觐将返淳安留赠有作因次韵送之",
            "作者": "欧大任",
            "内容": "郎官星下最知名，种得桃花已满城。邑近桐乡推大令，经尊戴氏授诸生。\n芙蓉石削三峰色，天目涛飞九里声。著作几人如尔锦，登楼何处望春明。"
        },
        {
            "标题": "铜雀台歌",
            "作者": "欧大任",
            "内容": "建安西驾轘辕道，二京旧迹忽如扫。邺都踞虎当涂高，伤心千里青青草。\n英雄盖世汉征西，叱咤山河落日低。左开朱邸词臣宴，右指金戈壮士提。\n中天铜雀何年筑，岧峣二台更相属。讲武城连官渡口，滏阳水绕漳河曲。\n雄图短日祇堪怜，断履残香满目前。穗帷井干含啼处，空向西陵洒墓田。\n蛾眉曼睩娱清夜，陆机已吊荒台下。美人歌吹讵堪闻，赋诗横槊何为者。\n登台可望荜圭宫，往事纷纷似梦中。只见孤鸿向嵩洛，咸阳千树尽秋风。"
        },
        {
            "标题": "酬王敬美解官后以秦中碑麟关洛纪游见寄",
            "作者": "欧大任",
            "内容": "绿发朱颜王敬美，家学东吴一才子。七经教授如司马，四方掌志为外史。\n都讲三鳣从此升，解官竟尔还乡里。始为长安寄薄游，鄜州西去更延州。\n轩辕石傍桥陵过，姜女祠看峡水流。思洛转能寻白马，出关谁得驻青牛。\n却爱三花登二室，便从七月发扁舟。诸篇纪胜广闻见，拂衣殆历中原遍。\n孟嘉何用从事郎，张翰蚤谢东曹掾。丝竹惟知近自然，莼鲈聊且适吾愿。\n篚筐不入舴艋中，三秦碑版归装半。故人别君已二稔，散局办官犹拾沈。\n君知嗜古癖未除，兼两相遗尽霞锦。虫书颇解辨金戈，鸿宝故难私玉枕。\n青溪署里吏事少，时以一编供昼寝。移来免寄北山文，旧刻新题卷帙分。\n袭之和氏连城璧，署以郇公五朵云。讲肆此时多马队，墨池何日有鹅群。\n他年傥就逍遥论，解带披襟一共君。"
        },
        {
            "标题": "张户部伯邻宅同郭仪部方尚宝夜集",
            "作者": "欧大任",
            "内容": "菊觞宁厌数，骑马屡过门。结客多同舍，看花似故园。\n月高燕市路，砧近汉宫垣。不有中郎酒，谁堪秋思繁。"
        },
        {
            "标题": "送阎进士俊甫宰蕲水",
            "作者": "欧大任",
            "内容": "十载谈经得吾子，江都阎生满人耳。今年射策入长安，绾绶翩翩向蕲水。\n蕲水封疆沈蔡南，白头父老候騑骖。江前襟带云梦泽，楼上风烟钴鉧潭。\n长安送子郊亭饯，行春浠上何时见。经术谁如三礼宗，徵书蚤下明光殿。"
        },
        {
            "标题": "张伯邻集同社适夏木啭黄鹂时",
            "作者": "欧大任",
            "内容": "黄鸟飞飞昼景迟，曲江家自有林池。烟中几啭成新弄，风里馀音入艳词。\n台倚阮公长啸夕，棋残谢傅醉听时。朋游何限嘤鸣意，桐帽棕鞋更可随。"
        },
        {
            "标题": "余太史伯祥序小集以子美同称戏作解嘲",
            "作者": "欧大任",
            "内容": "拾遗风力海鹏抟，敢借工曹附羽翰。独有为郎囊屡空，学君留得一钱看。"
        },
        {
            "标题": "怀西樵吟送梁生南还二首 其二",
            "作者": "欧大任",
            "内容": "西樵千丈望罗浮，十载藏书尚有楼。蓟北归人凭问信，七松明月铁泉秋。"
        },
        {
            "标题": "怀西樵吟送梁生南还二首 其一",
            "作者": "欧大任",
            "内容": "大科峰顶听山鸡，日出沧溟雾不迷。赠尔金闺双綵笔，为余题遍碧云西。"
        },
        {
            "标题": "丁卯九月十七日同汪山人黄中舍集杨汝德园赏菊是日牡丹忽开一花江北深秋未见寒色然亦异矣为纪一诗",
            "作者": "欧大任",
            "内容": "江上园林片片霜，君家暖艳照山房。似怜傲吏归彭泽，故遣佳人出洛阳。\n绕院三千黄蛱蝶，临池七十紫鸳鸯。淮南宾客逢今日，歌吹宁辞送百觞。"
        },
        {
            "标题": "六祖戒坛夜坐",
            "作者": "欧大任",
            "内容": "衣钵西来日，师归度岭遐。独能持大鉴，岂但照恒沙。\n祝发从初地，皈心礼法华。千灯花氏国，大叶药王家。\n风静幡无影，尘空镜不瑕。荒池惟水月，古刹自烟霞。\n园入虞翻宅，山馀赵尉衙。菩提天外树，檐卜雪中花。\n僧臈曹溪水，禅风顾渚茶。南宗诸弟子，相见具袈裟。"
        },
        {
            "标题": "天马篇",
            "作者": "欧大任",
            "内容": "承天门下黄金阙，高鼻夷人入持谒。表上连钱肉騣马，俶傥权奇蹑慌惚。\n神行狮子玉花高，气奋龙媒朱汗沫。欢归圣德肃灵威，西极来从月氏窟。\n至尊殿上秉介圭，天闲不重骕骦蹄。越裳虽则献以雉，黄支何事牵其犀。\n有诏勿纳回回贡，但取成祖御马题。是日出郊祭方泽，先戒雨师命风伯。\n鸾舆象辇不动尘，貂冕麟袍在交戟。万姓都人颂且歌，四夷君长手加额。\n吉行宁羡大宛种，纵有蒲稍竟奚益。曾闻高帝乘六龙，夕月行骑飞越峰。\n国初事体今则异，羽书稍达甘泉烽。辇金互市权羁束，实塞修边计折冲。\n烈祖挞伐示皇武，神孙端拱歌时雍。元鼎太初贰师出，玉门谁似丸泥封。\n君不见周家八骏乐何如，岂似明庭壮帝居。大宝之箴今在御，小臣何用旅獒书。"
        },
        {
            "标题": "答元颙伯纶干周少承四子凝秀阁联句见怀",
            "作者": "欧大任",
            "内容": "高会尊前隔，新愁病后多。观涛吾欲赋，问月尔能歌。\n肮脏千杯酒，飘零一钓蓑。词源谢衰白，奖借意如何。"
        },
        {
            "标题": "报华存叔书问兼寄明伯",
            "作者": "欧大任",
            "内容": "尺书劳问大江滨，赤日红尘老此身。贫似庾郎惟有韭，归同张翰亦思莼。\n已营织畚栖山宅，还约扬帆渡海人。高士二何犹念我，慧泉将访草堂新。"
        },
        {
            "标题": "丹阳别陆华甫吴允兆",
            "作者": "欧大任",
            "内容": "念年五相送，今别况悠哉。路出丹阳去，情深白下来。\n飘零从此始，惆怅未能回。努力看华发，听鸿且莫哀。"
        },
        {
            "标题": "金刚台",
            "作者": "欧大任",
            "内容": "丹梯千仞石崔嵬，楚徼秦疆更此台。竹外波声淮水堕，尊前秋色岳云开。\n紫驰风急铜关险，白雁霜飞锦树哀。郿坞燃脐君不见，莫誇雄视一州来。"
        },
        {
            "标题": "送礼上人游五台却还金陵 其二",
            "作者": "欧大任",
            "内容": "泠泠苍玉洒毫端，雪作天花石作坛。识是清凉吾自性，归来明月满长干。"
        },
        {
            "标题": "金陵览古",
            "作者": "欧大任",
            "内容": "石头踞虎已千年，铁锁沉江事可怜。惟有南朝旧歌舞，至今犹在绮罗边。"
        },
        {
            "标题": "湛上人自五台省其师清公还金陵",
            "作者": "欧大任",
            "内容": "西风瓢笠渡江关，秋满长干待尔还。莫更十方行乞法，文殊今在五台山。"
        },
        {
            "标题": "送礼上人游五台却还金陵",
            "作者": "欧大任",
            "内容": "是心是佛闭吾关，何事文殊坐不还。师见此中禅悦处，千竿修竹五台山。"
        },
        {
            "标题": "冬日同苏大理子仁方比部子及金民部持甫臧博士晋叔李祠部道甫集李临淮清啸园得宫字",
            "作者": "欧大任",
            "内容": "西园飞盖几人同，寒色苍茫几席中。城雪尚连芳乐苑，阁云曾傍建康宫。\n可能宾客逢荀令，未许风流减谢公。斋里虎头金粟影，杜陵从此忆江东。"
        },
        {
            "标题": "春日同张侍御伯大卫比部君大登龙广山亭限韵",
            "作者": "欧大任",
            "内容": "春晴一以眺，亭子足清欢。风日当佳丽，山河此郁盘。\n城分吴苑色，花送晋宫寒。不是霜威促，何能半醉看。"
        },
        {
            "标题": "刘太守邀游郊园泛舟玄湖四首 其四",
            "作者": "欧大任",
            "内容": "风尘予傲吏，禁闼尔閒人。门颇容长铗，星能聚角巾。\n考槃黄子国，进艇大淮滨。便欲拈书籍，茅斋愿结邻。"
        },
        {
            "标题": "春朝积雨小泊石壁渡口",
            "作者": "欧大任",
            "内容": "泊宅春阴早，蓬窗望转遥。溪荪烟濯叶，泥荻雨肥苗。\n螉蠮窥崖蜜，鵁鶄候海潮。夷犹吾进艇，且缓木兰桡。"
        },
        {
            "标题": "进艇",
            "作者": "欧大任",
            "内容": "商飙昨夕至，进艇晓来难。灌木秋声急，荒江日影寒。\n客犹思旧雨，书不寄长安。闻道鲈鱼上，惟应事钓竿。"
        },
        {
            "标题": "寄致政区温州",
            "作者": "欧大任",
            "内容": "东嘉大郡解簪裾，七十衔恩赋遂初。肄水凫鸥迎进艇，崧台麋鹿待悬车。\n家辞句曲先生禄，山就龙门太史书。三凤翩翩前上寿，丈人安坐乐何如。"
        },
        {
            "标题": "刘太守玄湖别业十九首 其三 注经阁",
            "作者": "欧大任",
            "内容": "笔格置墙隈，闭窗山叶堕。谁来候先生，夜深把藜火。"
        },
        {
            "标题": "赠陈维藩还楚",
            "作者": "欧大任",
            "内容": "两都作客今怜汝，三楚逢人定忆家。登阁郢云连大别，开门湘水隔长沙。\n王孙一笑挥如意，国士相看赠莫邪。狗监悬知能引荐，马卿词赋不须嗟。"
        },
        {
            "标题": "经王子新故居",
            "作者": "欧大任",
            "内容": "独有山阳笛，难寻谿上庐。人琴俱已矣，台沼更何如。暮燕归新社，春泉满坏渠。今来转悲切，未报秣陵书。"
        },
        {
            "标题": "西樵山下经故相方文襄公第",
            "作者": "欧大任",
            "内容": "相府青山下，风吹戟户开。昔时朝士至，今日路人来。\n鹤语留华表，星文坼上台。千秋一洒泪，徒有雍门哀。"
        },
        {
            "标题": "渡江至京口吴太守汝亨邀饮北固山上",
            "作者": "欧大任",
            "内容": "涉江方戒旅，舟子待回潮。飞盖劳明牧，行觞宴旧僚。\n蒜山秋雨歇，瓜渚夕霜飘。何限离人思，南征驿路遥。"
        },
        {
            "标题": "题余伯祥溪云阁",
            "作者": "欧大任",
            "内容": "钟山盘礡世臣居，溪色鳞鳞照绮疏。灯下仙人藜是杖，阁中太史竹为书。\n胜因六代开林馆，会似诸儒讲石渠。云气飘然淩欲上，汉庭谁并马相如。"
        },
        {
            "标题": "题关元诚所藏赵观四景画 其二",
            "作者": "欧大任",
            "内容": "绿树青山日未斜，镜湖一曲有荷花。云霞隐映开元敕，行客遥知贺监家。"
        },
        {
            "标题": "九日龟山宴集得身字",
            "作者": "欧大任",
            "内容": "家园重九物华新，济胜犹扶病后身。杖舄偶随探菊客，烟霞闲作佩萸人。\n开林十笏青莲社，临海千帆白马津。一醉蓝田还此日，不妨鱼鸟更相亲。"
        },
        {
            "标题": "嘉禾遇雨冯太史开之过舟中",
            "作者": "欧大任",
            "内容": "轩车坭潦下西皋，金马词臣出访劳。于越山留三日雨，玄冥风过五湖涛。\n纵谭名理齐鹏鴳，老愧机心谢桔槔。君去汉家逢盛礼，未须江海忆鱼舠。"
        },
        {
            "标题": "广陵怀古二十首 其九 九曲池",
            "作者": "欧大任",
            "内容": "莫奏水调歌，杨花怨春晚。萧萧日影斜，已绝广陵散。"
        },
        {
            "标题": "伏日姚唯之陆华甫董述夫见过",
            "作者": "欧大任",
            "内容": "官舍莺啼绿树阴，炎天步屟尔能寻。楼前过雨山俱出，阶下生烟竹更深。讲肆不妨开马厩，诗篇何必到鸡林。酣歌气与秋空远，丹壑谁知静者心。"
        },
        {
            "标题": "林维乔携酒邀予过黎氏山楼",
            "作者": "欧大任",
            "内容": "谢氏家林宴赏多，况逢宾从有羊何。思玄客已还山久，问字人多载酒过。\n雪后庭阶喧鸟雀，月中簪弁杂烟萝。登楼更滞风尘日，徙倚那能不醉歌。"
        },
        {
            "标题": "山居杂咏为顾玄言赋十八首 其九 石雪濑",
            "作者": "欧大任",
            "内容": "瀑飞滚滚花，石漱粼粼玉。曾思三百滩，雪下扁舟宿。"
        },
        {
            "标题": "周选部国雍张光禄元易见过得人字",
            "作者": "欧大任",
            "内容": "秋尽衡门黄叶新，频来二子转相亲。名从海内推词伯，游岂燕中傍酒人。\n苜蓿堪娱吾且老，茅柴能饮未辞贫。独怜此会今稀少，南北风烟易怆神。"
        },
        {
            "标题": "得周使君国雍书却寄",
            "作者": "欧大任",
            "内容": "使者巴西雨雪中，犹题尺素付归鸿。即看草奏明光近，何似驱车峻坂雄。\n童子自能迎郭伋，诸生谁不待文翁。他时若问扁舟客，秋色江头万树枫。"
        },
        {
            "标题": "三月晦日同诸僚游三忠祠濯缨亭",
            "作者": "欧大任",
            "内容": "良晨指孟陬，俶驾戒徂两。仓庚岂后时，鶗鴂已成响。\n晴晖幂东照，绪风款西飏。郊原霭葱茜，皋薄积苍莽。\n同官夙无期，乘兴欣共往。偶因陟阳候，颇惬汀洲赏。\n攀林搴翠深，临流濯缨爽。烟波始击汰，舴艋及新漾。\n西望桔槔亭，尽多汉阴想。津树引花源，河鯈写濠上。\n怀以抽翰披，善从盍簪长。凝睇谢壒埃，息心鉴虚朗。\n终当谢天伐，归与问吾党。"
        },
        {
            "标题": "首夏侍督学莆田林公药洲游眺",
            "作者": "欧大任",
            "内容": "青阳布芳陌，朱明届炎陬。仙城久标胜，旧苑开灵洲。\n丰泽溢嘉荣，百卉纷以柔。菡萏耀金塘，紫薇间朱榴。\n清川带蒲藻，凫雁唼喋浮。游鱼乐渊深，鸣鸟依林幽。\n昔闻川上叹，今悟沧浪讴。君子务玄赏，于焉事遨游。\n温颜重延接，列坐亲绸缪。见眷良已勤，越分非所由。\n仰瞻九曜石，俯睇琅玕丘。懿彼凤与凰，翩翩不可留。\n何由附高翼，鉴辉翔九州。来仪亮有期，千秋赞皇猷。"
        },
        {
            "标题": "中秋夜起玩月怀吴明卿王敬美二首 其一",
            "作者": "欧大任",
            "内容": "浔阳人已远，汴上客如何。以我陆沉久，思君蓬转多。\n风烟不终夕，天地一悲歌。差慰穷愁色，清光满薜萝。"
        },
        {
            "标题": "周国雍索题西慕小隐图",
            "作者": "欧大任",
            "内容": "万树啼乌几曲湍，周颙隐处未摧残。山中气结纯钩紫，海上砂留旧灶丹。\n萝幌月来云住少，松门风急瀑飞寒。名高南越先贤传，玉峡西风更考槃。"
        },
        {
            "标题": "天久不雨苗将稿矣适张侯下车而雨随至喜赋一律以彰奇庆",
            "作者": "欧大任",
            "内容": "五马遥驰济众心，雨随车至作甘霖。商羊不用㔣㔣舞，蜥蜴何劳瓮底吟。\n禾黍满畴沾复秀，桑麻连野㔣还森。三农歌颂声盈道，争羡贤侯惠泽深。"
        },
        {
            "标题": "答朱兵宪秉器九日潼关见寄二首 其一",
            "作者": "欧大任",
            "内容": "鸣珂何地忆相从，南北重阳不可逢。河上霜应流九曲，阁前花自削三峰。\n酒钱肯送陶元亮，官粟堪归邴曼容。留滞谁令频极目，佩萸犹听未央钟。"
        },
        {
            "标题": "陆元德久客宜兴顷以篇什见寄岁晚怀之",
            "作者": "欧大任",
            "内容": "尔昨荆溪去，栖迟已数年。自称三洞长，不问五湖船。\n寄橘深秋后，含椒献岁前。两乡俱作客，搔首向江天。"
        },
        {
            "标题": "酬彭虎少自全椒过江见访",
            "作者": "欧大任",
            "内容": "浦口帆初下，相寻到大航。摄衣花籞外，把酒药垆旁。\n龙剑星星跃，骊珠字字光。仲宣书籍富，应不待中郎。"
        },
        {
            "标题": "答朱兵宪秉器九日潼关见寄二首 其二",
            "作者": "欧大任",
            "内容": "登高闻汝在关城，重镇今屯十万兵。霜角晓声临虢略，露盘秋色傍秦京。\n千山白雁书犹寄，一院黄花径欲成。独笑太行为客久，旌旗遥望亚夫营。"
        },
        {
            "标题": "净居山在光山西南四十里思大和尚智者大师得法之地寺创齐梁至唐宋皆为名刹苏长公尝避暑有读书台存焉",
            "作者": "欧大任",
            "内容": "名山恨不幽，兹境石颇矸。蓊郁山树层，似出翠微半。\n我从淮汝来，簪绂愧羁绊。岑崿经屡奇，莓苔迹多换。\n磴绝零露滑，峰交裔云粲。穹壁隐巉岩，细岫聚回乱。\n披榛度石梁，架壑构云馆。齐梁閟春秋，藤萝掩昏旦。\n院鸽出香厨，池倏泛文澜。物役绝将迎，心赏寄游玩。\n真乐岂外奖，遣累自中晏。性于智者同，宦比长公散。\n即趣合神期，陵谷非所叹。翛然得我生，微尚托星汉。"
        },
        {
            "标题": "伏日同惟敬鹫峰寺避暑",
            "作者": "欧大任",
            "内容": "逢君校雠暇，同向寺中来。丹鹫何年至，青莲此地开。\n经声闻竹屿，棋局净池台。茗粥深逃暑，萧萧散步回。"
        },
        {
            "标题": "宝鸭池",
            "作者": "欧大任",
            "内容": "瑶水千年王母居，台成青鸭上空虚。双凫忽去犹馀舄，三鸟将还更寄书。\n波转金风惊夕冷，影摇珠树觉秋疏。丹丘岂是人间世，何似东来过石闾。"
        },
        {
            "标题": "兰溪大雨不得游六洞胡元瑞馆中菊花盛开留饮共赋因报赵太史",
            "作者": "欧大任",
            "内容": "精舍山盘雨里斜，藏书何处更烟霞。未窥祭酒兰陵简，独把徵君栗里花。\n留客清尊沾沆瀣，怀人新咏寄蒹葭。神鞭欲赠惭无报，勾漏将求葛令砂。"
        },
        {
            "标题": "刘太守玄湖别业十九首 其七 桔槔亭",
            "作者": "欧大任",
            "内容": "湖田岁岁熙，颇似瀼西村。俯仰无机事，丈人方灌园。"
        },
        {
            "标题": "题杂画四首 其一 蝴蝶",
            "作者": "欧大任",
            "内容": "倦雨宿南葑，穿烟起西□。栩栩乐何如，犹然漆园梦。"
        },
        {
            "标题": "同汤尧文朱子忠看菊二首 其一",
            "作者": "欧大任",
            "内容": "拒霜花傍石阑干，家有青毡坐不寒。闻道宜城新酿熟，应知不厌客频看。"
        },
        {
            "标题": "苍梧",
            "作者": "欧大任",
            "内容": "城开军府郁嵯峨，琐甲雕戈耀日多。山引衡云通浪泊，江分黔水下牂牁。\n钧天乐奏今应远，左氏传经近若何。自昔峤南冠带国，碧油幢外听夷歌。"
        },
        {
            "标题": "送海虞韦生献雅乐入京",
            "作者": "欧大任",
            "内容": "昔人梦游上帝所，洞庭一听钧天乐。况今景业开重熙，二百年来雅音作。\n圣人宫中奏云门，庠序诸生皆舞勺。扬旌树羽晓充庭，伐鼓摐金昼开阁。\n参差九夏纷然陈，肃穆八风畅而乐。凤鸣兽舞此一时，韶濩英茎未寥落。\n韦生乐谱是家传，讴得中和乐职篇。管从嶰谷偏能采，磬出犍为每自编。\n广陵散绝白云堕，窦公铿锵半摧破。箜篌一曲世喜闻，歌翻古调文侯卧。\n泱泱东海大风哉，此地延陵季子来。垂衣黼扆夷夔列，待尔持函殿上开。\n生也际会趋蓬莱，南薰吹从天上回。小臣忆得师书在，藏寄九成千古台。"
        },
        {
            "标题": "陆华父过光州同赏郑园芍药",
            "作者": "欧大任",
            "内容": "君自广陵来，名花向此开。莺疑歌洛苑，凤似下秦台。\n绛雪飞觞兴，青云染翰才。春湖殊解意，留客未能回。"
        },
        {
            "标题": "浮丘八景 其八 听笙亭",
            "作者": "欧大任",
            "内容": "吹笙伊洛来，凤鸾犹可遇。傥得浮丘公，接上崧高去。"
        },
        {
            "标题": "陈公载邀游浮丘山心远亭",
            "作者": "欧大任",
            "内容": "洗耳松风渐可听，忽看十里出郊坰。青山开户朱明馆，绿发悬车白傅亭。\n调鹤便思游碧落，观鱼真欲钓沧溟。与君早约归中阁，四百峰头尽勒铭。"
        },
        {
            "标题": "早秋登黎氏山楼",
            "作者": "欧大任",
            "内容": "几年词客滞江关，高阁逢秋一解颜。风急白云多出岫，烟销黄鹤未归山。\n艰危好慰苍生望，供奉还陪紫禁班。后夜松门虚月色，曼容应自早知还。"
        },
        {
            "标题": "题吴而谦野客堂",
            "作者": "欧大任",
            "内容": "白首昂藏海鹤姿，翛然林下一茅茨。北窗似是羲皇世，惟许柴桑旧令知。"
        },
        {
            "标题": "浮丘八景 其五 留舄亭",
            "作者": "欧大任",
            "内容": "飞仙辞阜乡，玉舄留斯亭。所餐蒲九节，涧上至今青。"
        },
        {
            "标题": "送胡侍御明卿补令襄垣",
            "作者": "欧大任",
            "内容": "都亭人识鲍家骢，出宰今看潞子雄。上党北连三晋外，浊漳西入九河中。\n尚方舄在朝常早，司隶章来步逾工。召对主恩原不薄，玉珂春色阙门东。"
        },
        {
            "标题": "黄幼章邀游巢云轩",
            "作者": "欧大任",
            "内容": "壶榼幽期在竹扉，黄花三径晚依依。草堂鹤待人归久，蕙帐云深客到稀。\n觅句泉边供茗细，清斋林下折菘肥。出山愧谢陶弘景，争得当年便拂衣。"
        },
        {
            "标题": "罾船渡再至浮丘田舍",
            "作者": "欧大任",
            "内容": "归渡石西崦，田家候火频。犬知迎旧客，马自恋行人。\n斗酒秋粳熟，盘餐野簌新。何因来信宿，明月满荆榛。"
        },
        {
            "标题": "苦贫吟寄赵仲履",
            "作者": "欧大任",
            "内容": "廉士苦贫贫不苦，愧乏肥甘奉慈母。儿痴粝食朝不啼，妻瘦鹑衣夜犹补。\n古来贫者有原生，异世与尔为弟兄。故人结驷能相访，为听歌商金石声。"
        },
        {
            "标题": "登昆阳楼",
            "作者": "欧大任",
            "内容": "一片孤城日欲低，极天沙草共凄凄。乾坤尚想风云阵，苍莽犹惊虎豹啼。\n万恨连营惟剑戟，诸山京观尽鲸鲵。中原从此雄图定，河陇长驱白帝西。"
        },
        {
            "标题": "腊日谢宴赏闻边臣奏捷屡至",
            "作者": "欧大任",
            "内容": "忆昨赐沾门下省，元听舜日旧箫韶。渔阳突骑犹精锐，河北将军尽入朝。\n玉几由来天北极，总戎皆插侍中貂。腐儒岁晚谬通籍，翠管银罂下九霄。"
        },
        {
            "标题": "闻苏黄门饮黎氏山楼佳句见及和答一首",
            "作者": "欧大任",
            "内容": "衣冠洛下几追随，一出风尘怅别离。北海清尊多好客，南楼明月负佳期。\n归与不为鲈鱼脍，隐矣谁招桂树词。献纳近臣劳记忆，腐儒真愧故人知。"
        },
        {
            "标题": "登香山寺来青轩",
            "作者": "欧大任",
            "内容": "青冥香界外，寺远少人踪。客至双停辔，僧来一叩钟。\n梵声千涧水，雪色万山松。何处期支许，闲扶石上筇。"
        },
        {
            "标题": "同李给事避暑柏林寺遇雨饮白阁山僧房",
            "作者": "欧大任",
            "内容": "清凉闻此地，结驷亦随缘。偶共金门客，来参白阁禅。\n萝云栖古殿，花雨接诸天。阑暑深杯外，茅斋更洒然。"
        },
        {
            "标题": "送熊子贞会试四首 其四",
            "作者": "欧大任",
            "内容": "如云词客满公车，君入承明侍从庐。若见长安鸿雁过，玉河西畔好题书。"
        },
        {
            "标题": "同郭学宪叶剌史宴朱明馆十二韵",
            "作者": "欧大任",
            "内容": "海上标名胜，东南一壮观。诸峰沧岛合，二曜洞天宽。\n屐许畸人约，轺来野老欢。青牛周柱史，金马汉祠官。\n松子迎瑶节，芝童候玉鞍。铁桥千丈过，珠瀑几回看。\n苔藓封岩磴，风雷绕石坛。客栖犹有馆，仙去尚遗丹。\n深树春偏艳，清潭夏更寒。茅柴盈涧榼，薇蕨佐山盘。\n篆叶符常在，铭烟字未残。云中鸡犬散，此日聚星冠。"
        },
        {
            "标题": "送许洗马维桢赴南大司成",
            "作者": "欧大任",
            "内容": "天语亲承召赐绯，镐京南去引儒衣。授书暂出金华殿，拜命新趋白虎闱。\n苑近士林霞并入，竹深山馆雪犹飞。汉家师傅常尊礼，计日蓬莱曳履归。"
        },
        {
            "标题": "秋夕卧病对月怀许维桢何启图二内翰",
            "作者": "欧大任",
            "内容": "卧游因病久盘桓，曾记名山万里看。雪后驱车过汝水，月中摇艇入新安。\n昔年白雁思传札，此日铜龙阻握兰。尊酒何因携二妙，清光知在玉堂寒。"
        },
        {
            "标题": "西苑十二首 其十一 乐成殿",
            "作者": "欧大任",
            "内容": "弄田开汉苑，藉亩表周廛。耒耜豳风后，膏腴灞水前。\n千箱收夕照，几碓响秋泉。父老康衢颂，惟知祝帝年。"
        },
        {
            "标题": "游宝积龙华诸寺至东山次方思道韵",
            "作者": "欧大任",
            "内容": "横浦多名胜，乘春到上方。岭云通佛栱，江日抱禅房。\n城倚秦关壮，天连楚水长。绀园催暝色，钟磬隔微茫。"
        },
        {
            "标题": "三节篇",
            "作者": "欧大任",
            "内容": "明月不西升，海流不东回。吁嗟贞烈一寸心，青山可崩城可颓。\n刘也彭夫年二十，夜夜青灯抱儿泣。尽折金钿宝镜捐，双啼玉箸麻衣湿。\n荻灰教儿儿作儒，机丝四壁鸣螀急。汤溪王傅是儿官，忍死报夫在书笈。\n九十馀龄称未亡，恩光绰楔当门立。徐嫁王家处士时，倏遭流贼破城池。\n红颜被虏骂不绝，七箭三鎗死最悲。天乎白璧凛不涅，那能复顾投井儿。\n儿生夫在死已矣，国典旌门更勒碑。黄姐早得朱皋婿，朱生殒没儿三岁。\n翁姑议嫁车及门，入室理妆剪盘髻。房湛之女昔割耳，文叔之妻曾自劓。\n千秋贞烈事相同，辛苦育儿保宗系。绣枕罗衾虫网丝，凄风惟有终天泪。\n吁嗟三节并哀酸，松柏冰霜岁共寒。何事铜台漳水上，西陵烟草穗帷看。"
        },
        {
            "标题": "七夕立秋二首 其一",
            "作者": "欧大任",
            "内容": "桐院秋先到，双星此夕看。客心银汉水，岳色白云坛。\n厌巧宁须乞，凭虚自不寒。中原朋好散，何地忆长安。"
        },
        {
            "标题": "残岁行",
            "作者": "欧大任",
            "内容": "北风残岁夜不止，茅屋哭声愁满耳。野人篱落少炊烟，时向山樊拾荆杞。\n连年荒歉困征求，富者卖田贫卖子。府帖催科减折收，县家督责严驱使。\n左江征戍半未归，老稚何人托生死。陇上方嗟旧业荒，仓中催纳新粮起。\n里胥乘势横索钱，升斗不容相汝尔。孤婺亦遣卖丝麻，免使呼号怨乡里。\n昨朝复闻贼近村，贾客渔翁五路奔。白昼鸣锣向墟市，黄昏上屋攫鸡豚。\n吁嗟往岁多馀积，今岁辛勤饭不得。父老犹思弘治时，乐岁官清无盗贼。\n南国书生破褐寒，临风三叹益悲酸。尺书不得干明主，何日苍生有环堵。\n迎新履庆在明朝，残岁萧条泪如雨。"
        },
        {
            "标题": "七夕立秋二首 其二",
            "作者": "欧大任",
            "内容": "避暑千杯少，含风一簟横。残蝉潢水岸，落叶弋阳城。\n骑省多秋兴，沧洲岂吏情。七襄今欲报，槎上几时行。"
        },
        {
            "标题": "送何别驾见可之晋陵",
            "作者": "欧大任",
            "内容": "佐郡推经术，名儒出汉庭。严霜醒蓟酒，落月引吴舲。\n稻熟荆溪馆，鲈肥笠泽亭。延州歌颂在，谁共使君听。"
        },
        {
            "标题": "过潘子朋栎园 其一",
            "作者": "欧大任",
            "内容": "大栎萧森江上村，杖藜寻尔辟疆园。瓜山文藻风流在，金马何论更避諠。"
        },
        {
            "标题": "伏日同黎秘书余太史李明府集莲花庵得孤字",
            "作者": "欧大任",
            "内容": "水连阿耨一庵孤，花有青莲树有珠。风急玉波迷远骑，日斜金斗熨平湖。\n诸僧把钓鲈鱼上，醉客鸣钟鹳鹤呼。何幸曲江逢地主，词臣犹似汉西都。"
        },
        {
            "标题": "过潘子朋栎园 其二",
            "作者": "欧大任",
            "内容": "激湍流水绕房栊，古木长含万里风。问字曾称老宾客，浊醪今日忆杨雄。"
        },
        {
            "标题": "东征诗赠开府梁公三首 其二",
            "作者": "欧大任",
            "内容": "辽河日以阴，下营一何长。匈奴十万骑，土蛮狡而狂。\n幕府肃东征，威震及朔方。清野尽收保，师行遂张皇。\n一军薄鞍山，一军驰沈阳。定策捣胡垒，戈甲耀日光。\n出塞二百里，努力事战场。刃胡殆千级，杀气天苍茫。\n海北三四州，分旗扫边疆。恺旋旆言入，露布归明堂。\n铭勋勒崔嵬，彤弓受言藏。丈夫志万里，咏言增慨慷。"
        },
        {
            "标题": "凉州曲",
            "作者": "欧大任",
            "内容": "何处笳声咽陇头，蓬婆城下不胜秋。霜飞白草惊胡走，月照黄河入汉流。\n上策尽休搜套卒，中原新拜富民侯。羌西夜夜梅花落，烽火关山满戍楼。"
        },
        {
            "标题": "东征诗赠开府梁公三首 其一",
            "作者": "欧大任",
            "内容": "翩翩晨风翼，东北浮云驰。策马黄河流，敢念渴与饥。\n结发在戎行，从征复何辞。穹庐积霜雪，四野明星垂。\n临河饮寒澌，千里逐电飞。敌忾我所怀，中心当告谁。"
        },
        {
            "标题": "东征诗赠开府梁公三首 其三",
            "作者": "欧大任",
            "内容": "饮马长城下，雪深水且寒。从军乐从谁，歌舞出蓟门。\n我公秉斧钺，帷幄不下坛。煌煌麒麟袍，峨峨神羊冠。\n鼓行疾先登，申令独取残。中权养善木，前茅沙河川。\n乌占楚幕空，鹳鸣感东山。一言挟纩温，投醪万人欢。\n如林托后乘，同心谅非难。振旅论奇功，麟阁永不刊。"
        },
        {
            "标题": "方伯费公卜葬先太夫人有日适自闽迁粤过里襄事盖孝感也赋诗志之",
            "作者": "欧大任",
            "内容": "过家上冢主恩浓，龙耳新阡瑞气钟。丰碣镂金严赑屃，空山窆玉耸芙蓉。\n云霞五色鸾书诰，日月千秋马鬣封。从此长沙勋业盛，天门八翼傍庐峰。"
        },
        {
            "标题": "山居杂咏为顾玄言赋十八首 其十二 卢仙井",
            "作者": "欧大任",
            "内容": "仙人卢至柔，千年有遗甃。泠然泂酌亭，辘轳汲春溜。"
        },
        {
            "标题": "约卿东巡以灵岩诸诗寄示闻已登岱岳",
            "作者": "欧大任",
            "内容": "灵岩寺里赋新诗，千骑东方星斗随。汉月颇窥三观石，秦云多挂五松枝。\n燕齐有客谈仙诀，禽尚何年住岳期。揽辔西风应奏草，玉皇宫阙待亲祠。"
        },
        {
            "标题": "方太常邀饮谢驸马山亭避暑得微字",
            "作者": "欧大任",
            "内容": "王家邸第綵云围，百尺亭空入翠微。觞榼暑轻千日酒，藤萝秋挂六时衣。\n桥边石在鲸犹动，台上箫停凤欲飞。雪藕冰桃盘白玉，晚凉吾亦醉忘归。"
        },
        {
            "标题": "和大司马总制刘公端州见五云",
            "作者": "欧大任",
            "内容": "崧台东去过严城，虎旅遥看十万行。山带星光开晓色，日高云彩炫春情。\n昆崙关外夷方垒，浪泊沙边汉将营。平越谁如今制胜，由来神武是先声。"
        },
        {
            "标题": "送刘安元归杭州",
            "作者": "欧大任",
            "内容": "说剑谈诗旧识名，南来倾盖不胜情。邺中客有刘公干，洛下人推陆士衡。\n留舄何年沧海畔，观涛八月虎林城。送君未尽扁舟兴，我欲桐江放棹行。"
        },
        {
            "标题": "刘园饯唐惟良入贺还扬州得园字",
            "作者": "欧大任",
            "内容": "犹作趋朝客，难忘去国恩。使君停上驷，伧父到名园。\n石竹乌皮几，秋花浊酒尊。江淮如见月，应忆灞陵原。"
        },
        {
            "标题": "刘伶墓同吴虎臣作",
            "作者": "欧大任",
            "内容": "淮水西边浮弋北，人道刘伶有真宅。秋风寂寞一孤坟，牛羊踯躅鸟哑哑。\n忆昔正始永嘉年，鲜卑杂种未充斥。市朝富贵钱有神，将相王侯家颇赫。\n裈中之虱信可怜，鸱鸢腐鼠日相嚇。拔俗清举衿契同，竹林酣畅总词伯。\n参军矫志在云霄，仰天颂酒出肝鬲。流连沉湎岂世情，丘壑彷徨见风格。\n鹿车壶榼任放行，鸿毛宇宙堪一掷。瞬息人间万事非，逡巡隙里千秋迫。\n颉颃嵇阮并一时，缱绻山王偶同席。灌园佐锻人更来，枕曲藉糟尔何剧。\n俟河之清且拍浮，长啸青冥眼俱白。荷锸悠悠天地间，何处不堪葬魂魄。\n铜驼荆棘残洛阳，金谷池台荒梓泽。典午山河满目前，幻住天涯寄松柏。\n风尘惨淡匹马寒，走为伯伦奠杯炙。异代君知同志谁，江东酒保河嵩客。"
        },
        {
            "标题": "徐氏园留别金陵诸公",
            "作者": "欧大任",
            "内容": "一尊出祖凤皇原，犹是高皇旧赐园。淮水不知明月去，钟山今见草堂存。\n文章江左群公盛，韦杜城南二姓尊。别去独怜招隐赋，萋萋芳草忆王孙。"
        },
        {
            "标题": "赴金陵留别都下诸公",
            "作者": "欧大任",
            "内容": "芳草垂杨引旆新，一官回首七经春。祖筵恋别停韦曲，去骑骄嘶过洛滨。\n小陆不堪羁宦日，大梁曾是倦游人。他时若问尊前客，老向江东忆紫宸。"
        },
        {
            "标题": "随牒光州留别广陵诸公",
            "作者": "欧大任",
            "内容": "吏隐淮南爱薜萝，居閒宾客日相过。云蒸讲论淹中久，星聚衣冠许下多。\n病后尊犹倾北海，别来人或忆西河。不须握管推能赋，五十功名鬓易皤。"
        },
        {
            "标题": "罗浮杂咏四首 其四 轩辕仙人试剑石",
            "作者": "欧大任",
            "内容": "仙客携长剑，星文乍有无。步光开石窌，飞景骇山都。\n龙化何时出，虹流片影孤。越金曾敛锷，持此问风胡。"
        },
        {
            "标题": "留都二首 其二",
            "作者": "欧大任",
            "内容": "佳气茏葱逼上台，汉家基业万年开。九江秀色流为带，五岳中天耸作台。\n绛阙岧峣龙虎在，青云缥缈凤凰来。二京欲纪中兴盛，惭乏张衡献赋才。"
        },
        {
            "标题": "酬钟给事道复以泰山纪胜栝昌吟稿见示 其一",
            "作者": "欧大任",
            "内容": "使者天门万里风，鸡鸣日出海波红。怜予曾抚秦松树，住岳何年更岱东。"
        },
        {
            "标题": "元夕集朱氏兄弟山下草堂得歌字",
            "作者": "欧大任",
            "内容": "宝马骖驔十里过，九枝灯里丽人多。城临花月春江曲，风袅笙箫子夜歌。\n坐密羽觞行未已，醉深玉漏问如何。社中诸少忘吾老，犹自牵情洽薜萝。"
        },
        {
            "标题": "留都二首 其一",
            "作者": "欧大任",
            "内容": "紫宸宫阙秣陵前，想见高皇定鼎年。珠树春浮三殿日，綵斿时拂五城烟。\n空寥一望金茎近，霄汉长瞻玉座悬。千古龙髯攀不及，乌号今在白云天。"
        },
        {
            "标题": "酬钟给事道复以泰山纪胜栝昌吟稿见示 其二",
            "作者": "欧大任",
            "内容": "白云明月满征鞍，天籁寥寥瀑布寒。读尽君诗三百首，万山瓯括马前看。"
        },
        {
            "标题": "吴仲实携酒同陆华父吴仲足方献成吴虎臣方元素汪仲嘉泛新安江得飞字",
            "作者": "欧大任",
            "内容": "乘筏下渔矶，良朋此会稀。雨看巫峡至，涛似曲江飞。\n海雁云俱湿，溪梅玉并围。一尊同尔赋，聊得濯征衣。"
        },
        {
            "标题": "洛阳看花六首 其六",
            "作者": "欧大任",
            "内容": "洛中来为牡丹期，曾醉杨州芍药时。从此芳菲骄不得，马头春色满囊诗。"
        },
        {
            "标题": "送王侍御纯甫量移内江令六首 其六",
            "作者": "欧大任",
            "内容": "翩翩仙令有王乔，江县青枫路未遥。凫是尚方曾赐舄，明年飞入紫宸朝。"
        },
        {
            "标题": "卢沟晓发入都",
            "作者": "欧大任",
            "内容": "百里关门待曙开，西行挽辂几人哉。滹沱月照边鸿过，大陆云随代马来。\n紫殿烟花纷晻霭，碧霄宫阙郁崔嵬。长卿敢道游梁倦，愧乏公车奏赋才。"
        },
        {
            "标题": "读鲁仲连传",
            "作者": "欧大任",
            "内容": "侠夫决性命，说客驰纵横。纷其稷下士，谈折徂丘生。\n齐有鲁仲连，爵职非所荣。幼小讽田巴，飞兔蚤已惊。\n画皆倜傥策，高节每独行。何者魏将军，帝秦讲连衡。\n时已羁韩魏，力能胁齐荆。燕赵旦夕下，睥睨巩洛平。\n先生气激昂，新垣拜干旌。从容以唇舌，遂却关西兵。\n死欲蹈东海，千金讵辞名。咄嗟聊城书，逃隐志竟成。\n轻世一布衣，沧瀛藐冠缨。"
        },
        {
            "标题": "十月虏警书事三首 其三",
            "作者": "欧大任",
            "内容": "关塞秋阴暗白登，飞狐道上羽书仍。云屯汉卒徵三辅，风急胡笳过七陵。\n暂向太原称薄伐，已知吉甫佐中兴。书生亦有燕然颂，待勒恒山第几层。"
        },
        {
            "标题": "十月虏警书事三首 其一",
            "作者": "欧大任",
            "内容": "朔气初飞万树霜，惊传胡马过渔阳。从军岂乏三河少，度漠曾招六郡良。\n鸣镝月寒窥雁塞，射雕云暗散龙荒。皇威赤羽劳诸将，不似周王拥白狼。"
        },
        {
            "标题": "十月虏警书事三首 其二",
            "作者": "欧大任",
            "内容": "甘泉烽火到长安，阙下衣冠立马看。北转储胥刍粟富，西来骠骑雪霜寒。\n观兵帐外期超距，拜将庭中议筑坛。细柳已屯江总制，月明羌笛满桑乾。"
        },
        {
            "标题": "题仇英山水二首 其二",
            "作者": "欧大任",
            "内容": "华子冈连竹岭盘，栾家濑下石滩寒。丹青不见王摩诘，且向烟霞辋口看。"
        },
        {
            "标题": "看奕棋",
            "作者": "欧大任",
            "内容": "楸枰对奕向江湍，珍簟朱帘夏亦寒。自笑旁观松树下，可能犹作谢公看。"
        },
        {
            "标题": "送杨吏部谪惠州",
            "作者": "欧大任",
            "内容": "相国名家世所推，南来佐郡本何期。省中尚忆山公启，岭外今传谢客诗。\n雪过罗浮梅萼早，月明沧海酒杯迟。天涯不用嗟留滞，宣室归时正受釐。"
        },
        {
            "标题": "何仲雅访予普德寺",
            "作者": "欧大任",
            "内容": "逢君邂逅日，山里律僧家。名士归平叔，徵君识若耶。\n窗萝悬似带，岩桂郁将花。净土宁劳约，恒河一聚沙。"
        },
        {
            "标题": "雨后同姚元白杨惟五游城南诸寺四首 其三",
            "作者": "欧大任",
            "内容": "木末亭西背郭斜，宝林庵是律僧家。春阴几日不出户，犹得闲行听暮鸦。"
        },
        {
            "标题": "题仇英山水二首 其一",
            "作者": "欧大任",
            "内容": "千山流水入平溪，古木云深鸟乱啼。马上行行何处去，人家犹在瀼东西。"
        },
        {
            "标题": "刘评事少修浮丘别业社集",
            "作者": "欧大任",
            "内容": "乘凉出郭命巾车，宴客西池脍有鱼。阁倚浮丘深凿翠，觞行流水曲通渠。\n窗间萝薜萦犹上，户外烟霞绣不如。更向墙阴窥笔砚，知君新著茂陵书。"
        },
        {
            "标题": "徐子与闽中书至时余在青萝山中",
            "作者": "欧大任",
            "内容": "昆明万里久无书，尺素东来十月馀。玉笛遥传沧海曲，綵虹新傍武夷车。\n弹冠豸映双蓬鬓，伏枕乌啼一草庐。消渴经年惭削槁，茂陵堪自老相如。"
        },
        {
            "标题": "黄参军惟衷自庐州入都得汤惟衷金陵书",
            "作者": "欧大任",
            "内容": "布衣交已似晨星，何限离愁白下亭。独客关山劳梦寐，尺书鱼雁慰飘零。\n监军暂守濡须督，给事仍留泗水庭。谁共葛洪丹灶畔，松风萝月满岩扃。"
        },
        {
            "标题": "赋得蓬岛长春寄中丞林公",
            "作者": "欧大任",
            "内容": "蓬山冠三岛，瀛海渺八荒。清虚敞神居，鸾凤相翱翔。\n黄金为宫阙，白玉为室堂。琼蕤披藻搆，珠树列绮窗。\n扣阈彩烟飞，榜题丹曜光。灵葩丽曲戺，异药纷翠房。\n五芝浥露色，六草迎风香。中有神仙人，逍遥绿发长。\n服之丹霞衣，系以紫云裳。骖虬谒上帝，羽盖腾龙骧。\n徘徊阊阖间，嗽吸沆瀣浆。拜受三真术，永保四明方。\n从此游泰清，延年寿无疆。"
        },
        {
            "标题": "送张进士于皋使河南因归岭外省觐",
            "作者": "欧大任",
            "内容": "蓟门烟柳故人疏，谒者秋辞侍从庐。桐柏西来迎负弩，梅花南去傍停车。\n风云关外终军使，水旱河南汲黯书。封事粤中须早上，君王深念及樵渔。"
        },
        {
            "标题": "赋得新凉入郊墟",
            "作者": "欧大任",
            "内容": "虚星殷凛色，商律发初凉。野旷繁烟敛，林幽溽暑藏。\n时方催节变，景已见山苍。一夕新凝露，千城忽散霜。\n芙蓉彫玉渚，杨柳落金塘。墟曲披榛净，岩端揽桂香。\n惊飙摇蕙帐，爽气入荷裳。解帙移灯照，囊琴扫石张。\n鹍鸡犹晓警，鸿雁欲宵翔。客有清秋赋，郊居似沈郎。"
        },
        {
            "标题": "张山人将游五岳过予寓舍为别二首 其一",
            "作者": "欧大任",
            "内容": "暂揖市上鞭，一送云中辔。归时五游成，示我青苔字。"
        },
        {
            "标题": "答张见甫载酒十里出饯汝河",
            "作者": "欧大任",
            "内容": "张郎曾是勒铭才，姓字初从大陆来。渔钓自归桐柏水，诗篇今满铁丘台。\n怀铅登阁开千卷，走马临河送百杯。十载风云欢把袂，幽期还待碧山隈。"
        },
        {
            "标题": "黄州遇袁履善比部时量移郡丞",
            "作者": "欧大任",
            "内容": "天涯把袂问何之，海内才名识汝迟。此地更留苏氏赋，何人不诵谢公诗。\n豫章一榻将悬日，洛下扁舟欲去时。圣主似闻前席待，蓟门烟柳忆归期。"
        },
        {
            "标题": "初夏社集张转运伯邻园中得雨",
            "作者": "欧大任",
            "内容": "辟疆园傍粤城隅，河朔群游兴不孤。乍起夏云团远树，即看凉雨散平芜。\n碧筒杯送池边石，白玉盘行竹下厨。谁道炎天愁赤日，浴凫飞鹭在江湖。"
        },
        {
            "标题": "奉天门贺岭西奏捷有述",
            "作者": "欧大任",
            "内容": "三苗蠢不恭，咨禹以众行。有扈弃三正，于甘召六卿。\n吊民顺天讨，用律惟师贞。南蛮外声教，负固久不庭。\n罗旁十万山，丛箐豺虎狞。要荒杂猺种，疮痏延膏肓。\n除凶敌所忾，整旅战有名。我皇赫斯怒，诏督百粤兵。\n煌煌大开府，肃命扬威灵。诸将授斧钺，三军搴旆旌。\n戈船会牂牁，甲楯下湘蒸。沉阴屯杀气，劲飙振军声。\n窟穴数百年，我师一鼓平。渠魁先就擒，露布驰天京。\n告庙宣捷音，听恺欢皇情。疆宇奏荡复，婴累授农耕。\n罗定与灵丘，郡县开榛荆。筑观示百世，铭钟武功成。\n谷蠡夙受羁，瓯骆何足撄。明雅继江汉，臣请歌南征。"
        },
        {
            "标题": "赠郭封君题其二图衡庐两峰图",
            "作者": "欧大任",
            "内容": "西江南斗映岧峣，仙客谁如郭四朝。衡岳赤虬飞户牖，匡山白鹿下云霄。\n洞经魏姥曾亲授，社酒陶公不待招。簪黻奉恩黄发老，婆娑宁但侣渔樵。"
        },
        {
            "标题": "张仲实过杨州为余写容赋此以别",
            "作者": "欧大任",
            "内容": "苜蓿斋前丘壑姿，雄飞君尚写当时。青云不止山公启，白发空能水部诗。\n三月烟花还此别，十年风雨几相思。故园为扫罗浮石，归访轩辕已有期。"
        },
        {
            "标题": "李太史本宁书至时参知汴省也代柬却寄",
            "作者": "欧大任",
            "内容": "阊门别后怅离居，岭外梅花岁七除。鹊起尚驰云杜梦，雁来忽寄汴梁书。\n马迁奉使留非滞，曹相严装召不虚。白首故人还拭目，凤凰池上意何如。"
        },
        {
            "标题": "张幼于卜筑石湖书来索诗寄咏三首 其二 浮黛楼",
            "作者": "欧大任",
            "内容": "架壑出层巅，吴山玉槛前。明霞飞碧浪，片黛涌青天。\n茶磨观音石，梅湾白雀泉。潜夫如已著，何待乞归田。"
        },
        {
            "标题": "霜夜拙清楼闻笛",
            "作者": "欧大任",
            "内容": "何处悲声起，寥寥入陇头。落梅怨遥夜，折柳送清秋。\n月白思乡曲，云黄出塞愁。谁知郿县客，听尔泪双流。"
        },
        {
            "标题": "寄钱叔宝",
            "作者": "欧大任",
            "内容": "翛然灵寿杖，南国旧王孙。落落栖蒙谷，蘧蘧老漆园。\n诗成神更王，剑在侠犹存。霞起窗前笔，莺啼月下尊。\n严遵开蜀肆，梅福隐吴门。五岳图先寄，从君欲避諠。"
        },
        {
            "标题": "贺蒙中丞加恩赐诰拜寿太恭人",
            "作者": "欧大任",
            "内容": "江光岭色起嶙峋，岁岁金书使节新。军府共尊中执法，主恩先赉太夫人。\n楼前朝宴笙为凤，海上秋风脯是麟。闻道瑶池明月里，西来青雀更逡巡。"
        },
        {
            "标题": "太保刘文安公彰恩卷 其一",
            "作者": "欧大任",
            "内容": "功德四朝日，河汾千载馀。曲台家乘礼，东观世藏书。\n诵岂多三箧，名因出九胪。殿前曾剑履，师傅几人如。"
        },
        {
            "标题": "太保刘文安公彰恩卷 其二",
            "作者": "欧大任",
            "内容": "风雨中台坼，笳箫上党寒。崇班瞻太保，旧学失甘盘。\n瓜奠频繁遣，槐阴次第看。凤毛今五色，得恐谢家难。"
        },
        {
            "标题": "邵长孺访余光州遂赴汳上",
            "作者": "欧大任",
            "内容": "三年汝海见君迟，念我江淮苜蓿时。家故牛医游最久，世无狗监去何之。\n平原十日偏能饮，梁苑诸生雅善诗。西上吹台沙草绿，相思惟有白云期。"
        },
        {
            "标题": "答邵长孺李季常淮南见寄",
            "作者": "欧大任",
            "内容": "二子谈诗大历间，少年名字动江关。剑看斗下雌雄气，雅似淮南大小山。\n绿酒尚思黄篾寺，白头犹恋紫宸班。广陵何日扁舟去，得与袁郎共载还。"
        },
        {
            "标题": "刘太仆邀游琅琊寺",
            "作者": "欧大任",
            "内容": "渡江先问好山名，西上琅琊策马行。入部敢论星是客，在坰今识月为卿。\n泉题庶子烟光薄，亭倚梅花雪色明。未必朝簪妨学道，禅林何限宰官情。"
        },
        {
            "标题": "南岳篇送何衡州",
            "作者": "欧大任",
            "内容": "荆南万里云盘错，巀嶪衡山号南岳。职方尽入楚人墟，舆地分封麋子国。\n此山上应翼轸星，仰睇苍苍入紫冥。天边返照开云梦，雪后飞花满洞庭。\n祝融峰下仙人障，紫盖朱陵复东向。柱隔芙蓉一万重，碑藏岣嵝三千丈。\n玉牒文章经几秋，玄夷使者故相留。湖上只今通汉水，湘东自古建衡州。\n衡州太守黄门客，赤墀青琐承恩泽。献纳三年作近臣，尚方剑借雷霆侧。\n出守专城五马车，十郡诸侯总不如。黄堂初布行春令，紫禁犹怀谏猎书。\n寇恂谁借归河内，龚遂当年留渤海。湘中父老西上书，愿得襜帷更三载。\n此日驱车朝五云，人识衡州旧使君。千官拜舞冠簪列，三殿追趋鹓鹭群。\n已道虞庭咨岳牧，更看汉室分符竹。诏下何时远赐金，徵还旧省新鸣玉。\n君不见望之雅意归本朝，入补公卿事不遥。好将勋业齐南岳，阊阖明恩在九霄。"
        },
        {
            "标题": "送沈肩吾归明州",
            "作者": "欧大任",
            "内容": "广陵驿前柔橹鸣，越客离歌半楚声。高阁酒醒孤树远，片帆潮落大江平。\n四明天自窗中见，九曲人从镜里行。莫向秋风折杨柳，箜篌多少忆归情。"
        },
        {
            "标题": "周子脩苏子川丁庸卿周汝砺孙文济孙文鼎项思尧黄汝会柴季通黄定父纪旭仁诸君枉饯席上留别",
            "作者": "欧大任",
            "内容": "高阳宁得少吾徒，结客青萍日渐孤。彯组尔应留汉署，下帷人自出江都。\n他乡梦里思琼树，明月歌中倒玉壶。别后迢迢怜尺素，不知双鲤到淮无。"
        },
        {
            "标题": "次韵答顾玄纬见寄",
            "作者": "欧大任",
            "内容": "早买山田四十双，扁舟归去老江乡。谈禅有客期兰若，看竹何人问草堂。\n世许谷云工笔札，自羞辕固少文章。一轺欲访延陵子，天末题书报雁行。"
        },
        {
            "标题": "同元白惟敬过约卿所出鲥鱼侑酌感赋",
            "作者": "欧大任",
            "内容": "赐鲜今见出青冥，旅食京华鬓已星。珠履尚弹孤客铗，金盘宁羡五侯鲭。\n天遥渔艇三江水，秋入鲈乡万里亭。何处沧洲无钓侣，清时犹自恋宸扃。"
        },
        {
            "标题": "方侍御德新宅伏日同诸公宴集得台字",
            "作者": "欧大任",
            "内容": "青骢人正避，皂帽客犹来。酒以金鱼换，谈容玉麈陪。\n迎风开岳色，消暑倚霜台。君已投车辖，那能不醉回。"
        },
        {
            "标题": "秋日官舍杂咏十二首 其十二",
            "作者": "欧大任",
            "内容": "久免荷锄役，閒曹性所宜。杜陵投幕府，山简爱鱼池。\n小品签仍下，阴符箧懒窥。报书嵩少客，新有白云期。"
        },
        {
            "标题": "过宝林僧舍因忆亡友潘启纯",
            "作者": "欧大任",
            "内容": "曾伴戴颙栖遁处，今成桑扈返真庵。井沉桐月香台侧，窗掩松风石涧南。\n每借佛灯翻贝蕳，几听僧梵绕花龛。残经应已封蛛网，犹记山房半夜谈。"
        },
        {
            "标题": "登幕府山",
            "作者": "欧大任",
            "内容": "岷源西南导，东北归海门。天吴海风平，白沙漾成湍。\n琅琊渡江来，安东睨中原。一代临沂生，永嘉逢险艰。\n兹山幕府开，王气何郁盘。丹旭迎羽葆，赪霞薄旌竿。\n襟带画形胜，组练鱼丽陈。威仪春褉日，鼓吹前茅还。\n顾贺拜道左，吴会士骏奔。荆扬虽晏谧，新亭叹河山。\n仲父号夷吾，沧波骠骑屯。临津鞠军旅，甲弩填丘樊。\n至今波不扬，羁业奚足言。将军盛揖客，登坛尽衣冠。\n酾洒千秋人，悠悠望长安。"
        },
        {
            "标题": "幕府山怀古",
            "作者": "欧大任",
            "内容": "渡江五马一为龙，开府勋名勒景钟。西望洛阳宫殿远，河山无处不边烽。"
        },
        {
            "标题": "送莫子良大参入汴",
            "作者": "欧大任",
            "内容": "诏下家园起谢公，东京今勒保釐功。山河分陕歌棠早，宾客游梁赋雪雄。\n紫气函关行部内，白云嵩岳出封中。青春傥折三花树，持献君王万寿宫。"
        },
        {
            "标题": "韩虞部子成以诗招饮次韵戏答",
            "作者": "欧大任",
            "内容": "马似游龙拂蓟台，笑予犹得狎群才。韩婴自冠儒林学，莫唤谈诗匡鼎来。"
        },
        {
            "标题": "锦溪馆月夜怀黎惟仁",
            "作者": "欧大任",
            "内容": "夜久众諠息，幽人月下吟。潮来疑涧响，家远似山深。\n送客烟中屦，期僧石上琴。何由共玄度，于此长禅心。"
        },
        {
            "标题": "玉沙草堂陈廷尉玉叔所筑命余题句",
            "作者": "欧大任",
            "内容": "郢西烟草古城留，疏豁林堂日似秋。到溉石移分岳色，刘虬沙起入江流。\n门前载酒黄蓬馆，歌里飞花白雪楼。佩玉只今朝寄重，祇应吾道在沧洲。"
        },
        {
            "标题": "子与将之瑞州予亦南行寄此为别",
            "作者": "欧大任",
            "内容": "量移劳圣主，尺组不须论。山雪思君曲，江枫去国恩。\n孤村通栗里，三谷近麻源。独有天涯客，扁舟夜听猿。"
        },
        {
            "标题": "五怀诗 其三 黄哲",
            "作者": "欧大任",
            "内容": "哲也荔湾君，结茅蒲涧下。荐入侍书阁，扈跸钟山驾。\n雪篷罔终遁，世已微法絓。郢斤亡垩质，成风几悲咤。\n惟有南浦篇，湘兰遂雕谢。"
        },
        {
            "标题": "杂诗六首 其一",
            "作者": "欧大任",
            "内容": "西京五陵儿，白马东方来。手挥苍精剑，碎击车渠杯。\n长乐斗鸡出，挟弹呼鹰台。朝驰咸阳道，夕猎南山隈。\n赐宅傍戚里，歌钟四筵开。曜灵一何速，春花忽摧颓。\n濏汨御沟水，去矣宁复回。魏其与武安，其人安在哉。\n此儿五陵下，日日惟尘埃。"
        },
        {
            "标题": "经南内",
            "作者": "欧大任",
            "内容": "沉沉清禁转朱扉，深锁松阴碧石围。汉月曾窥青鸟去，朔云先拥白狼归。\n雅翻宫雪璚楼过，龙喷山泉玉殿飞。司竹老臣犹望幸，太平无事宴游稀。"
        },
        {
            "标题": "送少保大司马王公驰驿归蒲州",
            "作者": "欧大任",
            "内容": "中朝枢筦上台尊，玉帐三移镇北门。五部单于趋受印，百蛮乌浒率称藩。\n青山新乞王官谷，绿野先开晋国园。白首丹心天亦鉴，更条边事答皇恩。"
        },
        {
            "标题": "春日豫章游览十首 其三",
            "作者": "欧大任",
            "内容": "章江门外江水西，南浦亭前春日低。桂楫兰桡恣容与，晚风摇过斗门堤。"
        },
        {
            "标题": "答朱子深见寄",
            "作者": "欧大任",
            "内容": "南浦亭前雪满舟，别来犹揽黑貂裘。诗羞匡鼎为文学，交得平原是列侯。\n碣石雁声延阁夕，江门帆影爽台秋。八公山过长淮近，招隐何年桂树留。"
        },
        {
            "标题": "送陈子野调令宁乡",
            "作者": "欧大任",
            "内容": "古来才子地，天遣到长沙。谁道三湘水，今看一县花。\n橘洲收井税，竹浪见人家。君自谈云梦，无令楚客誇。"
        },
        {
            "标题": "送李太守实夫罢归闽中",
            "作者": "欧大任",
            "内容": "驱车落日满河梁，欲别犹堪典鹔鹴。把袂几人燕市酒，裁书八月蓟城霜。\n空令白雁随归客，只为青山忆故乡。君到南中荣橘柚，应知三径未全荒。"
        },
        {
            "标题": "广陵怀古二十首 其七 弩台",
            "作者": "欧大任",
            "内容": "愁问南朝日，风尘暗战场。蹶张三万士，只恨竟陵王。"
        },
        {
            "标题": "张幼于自白下过广陵见访",
            "作者": "欧大任",
            "内容": "惟上秋将尽，高天鸿雁哀。挂帆杨子色，载酒秣陵来。\n山雨沾书阁，江枫落弩台。十年思见汝，莫负故人杯。"
        },
        {
            "标题": "范员外见访偶出不得款待柬谢一首",
            "作者": "欧大任",
            "内容": "子猷非兴尽，犹是雪中回。终愧凿坏遁，难逢结驷来。\n芸窗黄叶积，蒿径白云开。更枉夷门顾，清尊得共陪。"
        },
        {
            "标题": "过缑氏上轘辕岭",
            "作者": "欧大任",
            "内容": "玉笙犹有馆，缑岭夕阳间。马入轘辕道，雅投女几山。\n一官游已倦，五岳鬓先斑。为赴千年约，东寻白鹤还。"
        },
        {
            "标题": "西苑十二首 其九 南台",
            "作者": "欧大任",
            "内容": "西内风烟异，南台见水田。艰难曾稼穑，淳朴一山川。\n农舍朝炊里，江乡夕照前。谷蚕劳睿藻，豳雅定同传。"
        },
        {
            "标题": "怀竹西社诸子",
            "作者": "欧大任",
            "内容": "精舍西河为客开，竹林当日集群才。匣中寒色双钩出，句里飞涛八月来。\n捐佩只今荃蕙远，废诗不但蓼莪哀。岭头木叶江风急，尽起征鸿过弩台。"
        },
        {
            "标题": "饮启丁藕花居",
            "作者": "欧大任",
            "内容": "荡桨酒如泉，风亭为击鲜。小池吾每过，曲笠尔犹贤。\n林近匡山社，溪通镜水船。新荷鱼自戏，何似在东田。"
        },
        {
            "标题": "送家侄葆会武试入都二首 其二",
            "作者": "欧大任",
            "内容": "秋鹰侧目正愁胡，赌墅还持丈二殳。白首主恩吾未报，家儿得似谢玄无。"
        },
        {
            "标题": "送家侄葆会武试入都二首 其一",
            "作者": "欧大任",
            "内容": "尔去西京都肄时，蹶张超距满前麾。筑坛傥遇萧何荐，万一能搴大将旗。"
        },
        {
            "标题": "大司马制府刘公邀饮仙花观同李方伯何转运陈观察黄大参登朗吟楼",
            "作者": "欧大任",
            "内容": "建橐海上拥旌游，宴喜军中百尺楼。酒气已薰崧石晓，星光犹带洞庭秋。\n予吹小队多苍兕，拂舞清歌半白鸠。不浅庾公今夕兴，风流何似在荆州。"
        },
        {
            "标题": "新宁饮张明府县斋",
            "作者": "欧大任",
            "内容": "远游何处寄行踪，越绝天南几百峰。官暇弹琴逢单父，客来停骑似临邛。\n清香燕寝秋悬榻，明月严城夜听钟。为政风流谁可比，尊前山更照芙蓉。"
        },
        {
            "标题": "张掖门再别曾缮部",
            "作者": "欧大任",
            "内容": "关前立马色苍苍，抗手还同汉署郎。双阙风云分去路，千山冰雪照离觞。\n蓟门赋后馀双鬓，碣石书归待八行。别汝相思无远近，天涯一望九回肠。"
        },
        {
            "标题": "送徐苑丞谪州门驿丞",
            "作者": "欧大任",
            "内容": "横槎天畔过，摇落况逢秋。临贺何人送，长沙去路愁。\n邮官今远客，苑吏昔同游。独有尊前酒，因君涕泪流。"
        },
        {
            "标题": "双井濂源作",
            "作者": "欧大任",
            "内容": "舂陵天远桂阳溪，井记濂泉曲绕堤。席帽山青回鹳鹤，芝兰湖碧泛凫鹥。\n幽窗积草湓江色，明月连城太史题。更上汉台临百粤，白云何处道州西。"
        },
        {
            "标题": "七夕怀徐子与王敬美",
            "作者": "欧大任",
            "内容": "诏赐金钱客尚留，故人多向豫章游。城头片月凉初起，河上双星黯自愁。\n鹤控东盘缑岭夕，鸟来西望汉宫秋。武昌不浅胡床兴，更有湓江百尺楼。"
        },
        {
            "标题": "由青霞至石洞访叶化甫得青字",
            "作者": "欧大任",
            "内容": "谷口轩车过，寻君路始经。星曾窥太白，云自上空青。\n书著虞卿日，玄留蜀客亭。似闻羔币起，未许久沉冥。"
        },
        {
            "标题": "张掖门留别曾以三缮部",
            "作者": "欧大任",
            "内容": "燕市千杯送我归，中原交友似君稀。易为易水悲歌泪，难把河梁落日衣。\n霜草台边孤骑去，朔云天畔几鸿飞。谁怜长乐听钟客，独向江淮忆禁闱。"
        },
        {
            "标题": "赋得蓬莱山送王舍人赴谪",
            "作者": "欧大任",
            "内容": "缥缈蓬莱山，乃在渤海东。黄金以为阙，白玉以为宫。\n仙人可望不可至，渤海冥濛天地中。海风引船却复去，珍禽玉树纷何穷。\n秦皇何处鞭石来，欲过东海观蓬莱。徐市一往不复返，大药长生何有哉。\n汉武亦祷万里沙，方士羽客列如麻。泰山梁父竟封禅，矫首青天惟紫霞。\n飞仙窟宅云在此，往来雾盖云旗里。右挥若木左扶桑，波涛汹涌三万里。\n豫章王生真岁星，绿发赭颜双眼青。曾是玉皇香案吏，朝夕侍从趋彤庭。\n九枝灯前王母宴，误持金醴倾银瓶。玉皇一笑群真怒，竟麾羽翿乘云軿。\n王生自昔有异骨，岂合燕雀同飘零。谪居犹是蓬莱岛，九点齐州连杳冥。\n玉皇恩深再稽首，岁许绛节朝宸扃。笑翻东海挹北斗，拜祝玉皇千万龄。\n斯时我或骑騄駬，翱翔云中瞻玉几。相逢把袂问蓬莱，何当赠我金鹅蕊。"
        },
        {
            "标题": "送从弟淳伯南归二首 其一",
            "作者": "欧大任",
            "内容": "三载惊相见，都亭把袂时。游梁吾已倦，入洛尔何迟。\n谁诵淩云赋，仍为失路悲。天涯贫贱别，只少杜陵诗。"
        },
        {
            "标题": "送习太史时甫谪泉州推官",
            "作者": "欧大任",
            "内容": "法署星悬寄薄游，荔丹蕉绿待君侯。中山书在徒盈箧，五月薪归自有裘。\n晋代衣冠南渡客，洛阳烟水小江秋。主恩宣室能前席，东观行瞻紫殿头。"
        },
        {
            "标题": "雨中集玉河堤之光远堂得披字",
            "作者": "欧大任",
            "内容": "冲泥吾不怯，观雨得佳期。入树莺全湿，沾林锦半披。\n病同漳水客，饮似曲江时。刷羽年垂老，栖迟感鬓丝。"
        },
        {
            "标题": "西苑十二首 其十二 平台",
            "作者": "欧大任",
            "内容": "路直苑墙东，台因选将雄。云屯丹组甲，月抱绿沉弓。\n定虏凭骁骑，誇胡笑射熊。君王非好武，频奏幕南功。"
        },
        {
            "标题": "冯侍御共宿归义寺禅房",
            "作者": "欧大任",
            "内容": "谁期趋府客，同有住山心。涧鹿窥禅诵，林猿听苦吟。\n清斋黄菊冷，孤磬白云深。安石膺朝寄，幽盟未敢寻。"
        },
        {
            "标题": "寄王太守公仪",
            "作者": "欧大任",
            "内容": "东望烟波秋可怜，故人消息尚茫然。闽中雁字三千里，岭下骊歌十五年。\n野径萧条餐菊兴，沧江留滞钓鱼船。他宵平远台前月，尚可从君醉九仙。"
        },
        {
            "标题": "送孙伯远还吴兴",
            "作者": "欧大任",
            "内容": "燕市悲歌久已无，朅来得我共酣呼。少年颇解骄前辈，名士谁知隐博徒。\n苕霅独游堪自远，乌程足饮更何酤。他时倘杖东南策，为访朱明一病夫。"
        },
        {
            "标题": "郑州客舍怀故园诸子",
            "作者": "欧大任",
            "内容": "候馆萧条一骑过，黑貂风雪意如何。长堤日落行人少，远树天寒宿鸟多。\n仆射陂前京北路，武疆城畔楚西歌。春来纵有停云句，双鲤那因到汴河。"
        },
        {
            "标题": "题漓江萱祝图为张博士端孟母夫人寿",
            "作者": "欧大任",
            "内容": "漓上萱花锦石荧，承欢君侍玉麟亭。觞行太姥曾孙酒，箧贮夫人大洞经。\n晓日正看鹓五彩，秋风还下鸟双青。长沙燕喜家方庆，八翼天门望帝庭。"
        },
        {
            "标题": "送金舍人持伯奉使河洛因归为封君寿",
            "作者": "欧大任",
            "内容": "荣光嵩洛照骖騑，已制斑斓作舞衣。金册星轺明主赐，玉觞春酒近臣归。\n安期涧上蒲应长，葛令坛边药渐肥。白首颂恩天咫尺，五云西北是彤扉。"
        },
        {
            "标题": "从化山水十首 其六 北山瀑布泉",
            "作者": "欧大任",
            "内容": "云顶白泉飞，珠箔千重挂。仙衣惊尽湿，彷佛香炉下。"
        },
        {
            "标题": "送袁解元南归",
            "作者": "欧大任",
            "内容": "异乡携手客愁开，秋色飘零酒一杯。未论南州曾荐士，只知东阁解怜才。\n蓟门落叶千砧送，沧海惊波一棹回。已笑中涓求骏晚，黄金宁不待君来。"
        },
        {
            "标题": "夜宿云谷听瀑布泉",
            "作者": "欧大任",
            "内容": "东林聊寄宿，高阁傍层峦。树里泉为瀑，山中谷是盘。\n近檐疑雨至，欹枕即江干。月色照还白，云声落更寒。\n遥知沾涧筱，仍想湿陂兰。洒迥飘成雪，翻空激作湍。\n珠英真的的，玉佩自珊珊。折竹相陵浦，听松句曲坛。\n山猿惊果坠，乌鹊绕枝单。客子魂难定，高僧梦正残。\n钧天何处曲，流水此中弹。谁写瑶琴里，清宵一倚阑。"
        },
        {
            "标题": "王尧载周渭阳薛世和沈孟威枉集",
            "作者": "欧大任",
            "内容": "一径莓苔滑，开关听马嘶。斋头散平楚，城曲带荒溪。\n过雨蔬能剪，微醺酒屡携。萧萧曼容宅，应记白门西。"
        },
        {
            "标题": "中秋夜起玩月怀吴明卿王敬美二首 其二",
            "作者": "欧大任",
            "内容": "高秋一片月，客岁共长安。雨后金茎影，尊前白露寒。\n风波惊别易，霄汉托交难。今夕芙蓉锷，分明枕上看。"
        },
        {
            "标题": "邬汝翼杨思说沈才叔杨仲坚邀泛湖入净慈寺转登栖霞岭泊柳洲而返",
            "作者": "欧大任",
            "内容": "兴来载酒上湖舲，蹑蹬逶迤望杳冥。千岁苾刍开上竺，诸天龙象隐南屏。\n烟波花港寒仍泛，灯火松门夜不扃。宾客醉归兰桨急，沙头飞过数鵁鶄。"
        },
        {
            "标题": "伍舍人子谦朱计部子得见过得来字",
            "作者": "欧大任",
            "内容": "载酒吾惭问字来，秋风萧瑟荜门开。一毡木榻寒犹坐，双骑银鞍晚未回。\n炊桂颇同秦客久，纫兰谁似楚人才。因君细访衡湘路，兴在朱陵百尺台。"
        },
        {
            "标题": "邵长孺还休宁因寄金惟良",
            "作者": "欧大任",
            "内容": "岁晚宁亲去，椒盘忆弟昆。黄山苍雪路，练水白云源。\n松菊自荒径，儿童今候门。西行逢处士，为我问梁园。"
        },
        {
            "标题": "泛浈江至脩仁水寻范云饮水赋诗处",
            "作者": "欧大任",
            "内容": "陆陟心苦艰，江行意超忽。扬舲恣击汰，理榜欣乘筏。\n昔闻范内史，于焉自怡悦。赋诗散郁陶，饮水辨清淈。\n今游属暮春，远放遵南粤。三枫睇已遥，五渡嗟应没。\n爰思雊雉驯，尚想甘棠茇。命驾税山椒，弭盖依林樾。\n明霞带远峦，瑞霭屯崇碣。樊薄粲朱樱，原陵苞绿蕨。\n感兹时物迁，惧尔芳馨歇。代更道岂殊，事往迹空揭。\n凄凄怀古吟，心赏不可越。鸱夷迥泛湖，子牟怅怀阙。\n采兰向中洲，眷此何由达。沿洄发棹讴，愉乐陶嘉月。"
        },
        {
            "标题": "赠写容山人吴仲黄",
            "作者": "欧大任",
            "内容": "扶荔芭蕉似我庐，抛来蓑笠恋簪裾。笑君不肯传真去，留伴青黎阁上书。"
        },
        {
            "标题": "同韦纯显祁羡仲崔子玉游满井",
            "作者": "欧大任",
            "内容": "下马坐开尊，燕阳福地存。宅同深井里，城近浣溪村。\n玉浸浑成色，云根自有源。桔槔非我事，聊灌吕安园。"
        },
        {
            "标题": "送谢进士见齐奉命归娶",
            "作者": "欧大任",
            "内容": "少年得意曲江游，诏许宁亲拥二驺。台上吹箫翔綵凤，河边停织待牵牛。\n杏花拂盖燕城晓，桂子飘香海国秋。何限主恩荣昼锦，鸡鸣歌后莫淹留。"
        },
        {
            "标题": "郭山人游囊杂咏六首 其四 瓢",
            "作者": "欧大任",
            "内容": "长生十赉者，朝夕持在手。深山还寄来，惯乞郡斋酒。"
        },
        {
            "标题": "送祁羡仲邓德咸何学绳邝若钦陈凤甫李季宣林开先诸子赴试南宫",
            "作者": "欧大任",
            "内容": "西风弹剑气翩翩，半似阳关送别年。赤羽飞龙新入蓟，黄金图骏更归燕。\n参差阁道重城里，沆漭沧波太液前。公等定惊相见晚，不妨同日奏甘泉。"
        },
        {
            "标题": "闻张助甫乞归不允二首 其一",
            "作者": "欧大任",
            "内容": "建节凉州万里回，若为乞取铁丘台。江南大似淮南日，强为君王卧治来。"
        },
        {
            "标题": "答黎秘书迁居见示",
            "作者": "欧大任",
            "内容": "知汝避喧久，缁尘几卜居。宫云飘曲磴，海月到前除。\n僧问笼鹅帖，僮抄种树书。未须辞禁直，即此足逃虚。"
        },
        {
            "标题": "同方鸿胪饮许奉常楼上并赋秋字",
            "作者": "欧大任",
            "内容": "南朝名胜自风流，几度能随许掾游。舍下萧掺三径色，城头睥睨一江秋。\n钟山蕙月频褰帐，句曲松飙近满楼。别绪渐怜今夜酒，百年惟忆醉乡侯。"
        },
        {
            "标题": "闻张助甫乞归不允二首 其二",
            "作者": "欧大任",
            "内容": "固陵一疏拟求閒，开府恩深未许还。岂但六州军事重，借君题遍九华山。"
        },
        {
            "标题": "雪中同诸僚携酒过马伯懋宅",
            "作者": "欧大任",
            "内容": "绛帐青毡事不平，郑虔何似马先生。广文新馆千门雪，羸得同官载酒行。"
        },
        {
            "标题": "梁词部朱计部伍金二中舍携酒夜过",
            "作者": "欧大任",
            "内容": "西风鳷鹊观，隐亦傍金门。客并桃花骑，宵携竹叶樽。\n匡床聊且坐，长铗未堪言。似慰相如渴，惟应学避喧。"
        },
        {
            "标题": "莫肇襄携酒夜过听冯文在弹琴",
            "作者": "欧大任",
            "内容": "荒斋惟二子，渐觉故人稀。下榻松风过，鸣弦竹露飞。\n官犹怜有酒，客敢叹无衣。双瀑朱明馆，何时共掩扉。"
        },
        {
            "标题": "题乾公画二首 其二",
            "作者": "欧大任",
            "内容": "河口孤舟月，松间一塔灯。木鱼何处起，应礼少林僧。"
        },
        {
            "标题": "元美两以大京兆少司寇召不赴奉寄一首",
            "作者": "欧大任",
            "内容": "客于江左卜行藏，帝以明公重建康。昙院已闻朱草秀，弇州何处白云长。\n赭衣可得逢皋吕，青史奚由数赵张。宪府空深慈雨望，鞠城犹指法星祥。\n辞天有疏频曾上，玩世无心老更狂。仙自千年吴市卒，人今一代鲁灵光。\n听松便欲追弘景，辟谷应能学子房。恩许烟霞栖海曲，诏分芝术给山囊。\n丹函绿检书初就，玉霤金庭路未荒。我亦拂衣从此逝，罗浮宁但忆吾乡。"
        },
        {
            "标题": "题乾公画二首 其一",
            "作者": "欧大任",
            "内容": "寒山半夜钟，寥寥雁声过。不知秋已深，高僧白头坐。"
        },
        {
            "标题": "送屯部伍中郎守永昌",
            "作者": "欧大任",
            "内容": "使者铜符去，犹劳奉汉条。槟榔秋罢贡，琥珀岁宽徭。\n花洞千家氎，兰津万里桥。政成新乐府，听尔奏中朝。"
        },
        {
            "标题": "南归酬黎惟仁梁公瑞唐寅仲邓君肃黄幼章梁少学黄幼元林开先见过二首 其一",
            "作者": "欧大任",
            "内容": "驰驱游巳倦，劳苦意何深。把袂千秋泪，抽簪万里心。\n文章宁跋扈，闾巷且游沉。知尔怜同调，翩翩故远寻。"
        },
        {
            "标题": "咏怀四首 其三",
            "作者": "欧大任",
            "内容": "阮公一长啸，还顾望大河。牧马问童子，具茨郁嵯峨。\n我登越台上，兴衰古来多。零露涂脩坂，凄风振曾柯。\n昨晷下崦嵫，朝曦升阳和。四时代终始，万象更森罗。\n鹏起九万搏，溟濛阅沧波。逍遥君且游，毋庸劳商歌。"
        },
        {
            "标题": "同方鸿胪允治集李临淮惟寅宅",
            "作者": "欧大任",
            "内容": "宅依双阙紫微垣，世阀岐阳几代孙。江左旌旗开幕府，信陵宾客过夷门。\n茧书龙护宸章阁，竹树鹓栖御赐园。闻道青溪曾拂石，南来犹得共芳樽。"
        },
        {
            "标题": "寄送王宪副敬美督学秦中",
            "作者": "欧大任",
            "内容": "关门驱马镂银鞍，尺一依然柱后冠。书掌四方周外史，地雄三辅汉长安。\n儒宗经笥劳题版，弟子缁林列讲坛。自昔河汾家学贵，风云须向二华看。"
        },
        {
            "标题": "答刘子素",
            "作者": "欧大任",
            "内容": "三十为郎侍紫宸，名从二室斗嶙峋。过秦尚作燕门客，喻蜀初归汉使臣。\n浮弋月为巴子雪，玄湖花似锦江春。著书君已成鸿宝，白首何惭报主身。"
        },
        {
            "标题": "送萧二尹之京分得春字",
            "作者": "欧大任",
            "内容": "论交谁复似相亲，话别趋朝益怆神。功业已闻歌善政，才华终拟迈群伦。\n帆开楚水烟波远，身到金台雨露新。我亦明年当考绩，相期同看上林春。"
        },
        {
            "标题": "阙下逢王鸿胪彦贻自闽中使还",
            "作者": "欧大任",
            "内容": "都亭奏记未能归，双阙相逢正曙辉。沧海星随词客骑，武夷霞落使臣衣。\n清班赞谒趋鸾掖，白首谈经入虎闱。通籍同时君最旧，少年今已愧王微。"
        },
        {
            "标题": "同省中诸郎游莫愁湖登楼上",
            "作者": "欧大任",
            "内容": "酒楼不可问，舟子载琵琶。残黛诸堤柳，遗钿五浦花。\n一裘非李白，双桨似卢家。湖倚郎官赋，宁劳异代誇。"
        },
        {
            "标题": "贞吉携酒同宗良孔阳再饯滕王阁得筵字",
            "作者": "欧大任",
            "内容": "为恋平原酒，沙头复此筵。阁犹看蛱蝶，月自斗婵娟。\n去住牵舟后，江湖把袂前。斯须还共立，赢得故人怜。"
        },
        {
            "标题": "陈侍御道襄宅离夜遇雪得心字",
            "作者": "欧大任",
            "内容": "去住还同醉，燕歌泪不禁。怀乡游子赋，恋阙近臣心。\n雪暗惊啼雁，天遥急乱砧。凭君持使节，传语到家林。"
        },
        {
            "标题": "对雪柬沈山人懋学三首 其三",
            "作者": "欧大任",
            "内容": "风雪驴车且未还，暂留蓟子在人间。开窗谁识挥毫意，画出江南万叠山。"
        },
        {
            "标题": "同钱水部吴职方施缮部曾虞部登西山绝顶",
            "作者": "欧大任",
            "内容": "绝嶂西来翠柏残，片霞时堕汉臣冠。青天大岳云边出，落日中原马上看。\n玉气重关开碣石，飞泉千折下桑乾。欲将凫舄翩翩去，花落天坛露正寒。"
        },
        {
            "标题": "题马醉狂梅雪图赠潘婿幼恭",
            "作者": "欧大任",
            "内容": "梅花枝上鹊寒栖，雪涨江天月满溪。词客挥毫何处醉，玉壶春酒秣陵西。"
        },
        {
            "标题": "闻邵长孺讣",
            "作者": "欧大任",
            "内容": "别来吾自忆侯芭，岂意华年日易斜。马策只闻从槜李，牛衣宁及理秦瓜。\n云霄岁远青门路，风雨秋残白岳花。独有千年遗札在，莫传奇字似杨家。"
        },
        {
            "标题": "费郎行送民益谪倅郧阳",
            "作者": "欧大任",
            "内容": "燕京昔日少年场，斗鸡走狗挟干将。博间怒叱鲁勾践，筑后停邀秦舞阳。\n胡姬酒肆紫骝系，幽州马客绿眼光。阴符在箧无所用，侠者独数费十郎。\n费郎豸绣西台上，五陵公子争回向。匕首买得徐夫人，竹皮揖问田丞相。\n夕宴未醒平乐酒，晨趋已拜丹墀仗。推毂由来长者多，分庭半是大父行。\n于时橐笔满金门，班嗣书多世受恩。风流吾党推家学，星散何年出帝阍。\n移官喜得金陵乐，代兴况掌留都钥。诗似中郎薤叶文，府开大将莲花幕。\n游骑频嘶朱雀桥，"
        },
        {
            "标题": "吴山人李太史盛秀才同登清凉山得多字",
            "作者": "欧大任",
            "内容": "问是清凉寺，南朝事若何。春阴屯树密，山色照江多。\n万堞开林麓，千秋散绮罗。且持醽酴去，醉眼送沧波。"
        },
        {
            "标题": "张伯起求志园分赋得采芳径",
            "作者": "欧大任",
            "内容": "开径游从少，芳菲今正繁。山多董林树，岸似武陵源。\n世岂堪成傲，人谁共避諠。何时伧父过，花发醉西园。"
        },
        {
            "标题": "送梁舍人持伯使豫章暂还南海",
            "作者": "欧大任",
            "内容": "鸣蝉疏柳潞河干，白首长安欲别难。右掖草推中翰笔，西江花映使臣冠。\n灌婴城畔边鸿起，赵尉楼前海月寒。诸少酒垆应待客，岭梅先到故园看。"
        },
        {
            "标题": "送刘计部克和何起部师召考绩同舟北上",
            "作者": "欧大任",
            "内容": "两省推贤最，三年入帝乡。俶装轻道路，理咏共舟航。\n凤阙烟光紫，鹓班曙色苍。汉家逢盛事，同日奏长扬。"
        },
        {
            "标题": "灵应观玉皇阁临乌龙潭",
            "作者": "欧大任",
            "内容": "台城遣恨多，山阁今独倚。玉笙何处来，月照乌龙水。"
        },
        {
            "标题": "送宗伯孙公请告还清平省觐",
            "作者": "欧大任",
            "内容": "箧中五色已裁衣，入讲经筵出虎闱。诏下暂容扶疾去，恩深兼得问安归。\n蓟门霜叶鸿边度，黔阁春云马首飞。官属此时多怅望，明年还待谒彤扉。"
        },
        {
            "标题": "喜梁师说李少偕入社得情字",
            "作者": "欧大任",
            "内容": "乐志新成趣，柴门扫雪迎。岂期簪绂客，而有薜萝情。\n蒋径过羊仲，梁园待马卿。北山旧猿鹤，莫遣怨寒盟。"
        },
        {
            "标题": "送刘兵宪长钦赴滇中 其一",
            "作者": "欧大任",
            "内容": "秋宪能文似马卿，玺书尺一奉西行。版收君长三千部，旆入丁男十万兵。\n邛杖至今通越巂，楼船犹自会昆明。铙歌好奏从军乐，仆射何妨是父兄。"
        },
        {
            "标题": "张秋病中遣闷",
            "作者": "欧大任",
            "内容": "舟航便卧疾，衾枕屡曾移。鼓柁谋多拙，弹冠老自疑。\n东皋三岁赋，西署几篇诗。傥乞残生去，躬耕尚未迟。"
        },
        {
            "标题": "潘启猷宅观梁思伯西樵山障子歌",
            "作者": "欧大任",
            "内容": "丹丘崒嵂三千丈，紫峤茏葱一万重。南池堂中开画障，彷佛溟渤之仙峰。\n细认梁生作，乃是西樵山。罗浮相伯仲，秀拔南海间。\n梁生此障师董源，颇似米氏兼云烟。深山尚书畏莫敌，小李将军不敢前。\n忆昔梁生共邛杖，更携黎子西樵上。山中洒墨展生绡，酒酣为我图苍莽。\n眼底干岩暮霭生，耳边百道飞泉响。柴扉松径入萧掺，洞客林僧对清爽。\n出山倏已四三年，只今茅屋閒披赏。梁生已去掌丝纶，黎子金闺作近臣。\n猿啼蕙帐岁经岁，鸟唤烟萝春复春。潘郎近亦理征策，心向云霄卖云壑。\n谢安四十卧东山，大笑为君谢逋客。"
        },
        {
            "标题": "伯理见邀同蔡德玄魏子贞夜集",
            "作者": "欧大任",
            "内容": "高阁冠簪会，江阳夜雁声。征鞍非剡水，跃剑似丰城。\n风雪帷犹下，关山骑欲行。他时怀此夕，何限薜萝情。"
        },
        {
            "标题": "与惟上人少林玩月怀伯玄仲贞六首 其一",
            "作者": "欧大任",
            "内容": "飞尽浮云荡紫烟，我来搔首问青天。嵩山月似寥阳月，一夜开门河汉边。"
        },
        {
            "标题": "与惟上人少林玩月怀伯玄仲贞六首 其六",
            "作者": "欧大任",
            "内容": "佳人怨别碧云期，词客高僧亦□□。□得清光粲成绮，江淹能拟惠休诗。"
        },
        {
            "标题": "与惟上人少林玩月怀伯玄仲贞六首 其五",
            "作者": "欧大任",
            "内容": "海内称诗谁大名，汉庭方重汝南生。蓟门禅客同今夕，碧落空歌万里情。"
        },
        {
            "标题": "与惟上人少林玩月怀伯玄仲贞六首 其二",
            "作者": "欧大任",
            "内容": "娟娟犹自照蛾眉，玉女台前玉女池。笑问缑山王子晋，醉来还借玉笙吹。"
        },
        {
            "标题": "秋晴",
            "作者": "欧大任",
            "内容": "荒城草露繁，林薄散朝暾。朱橘思江市，青枫□驿门。\n井非王粲宅，锻似吕安园。嵩华千峰色，清秋傍短辕。"
        },
        {
            "标题": "与惟上人少林玩月怀伯玄仲贞六首 其三",
            "作者": "欧大任",
            "内容": "半夜翩跹白鹤回，万峰明月照崔嵬。相将一谢时人去，绛节霓旌导我来。"
        },
        {
            "标题": "与惟上人少林玩月怀伯玄仲贞六首 其四",
            "作者": "欧大任",
            "内容": "故人汝海二刘君，嵩少曾期共勒文。此际登楼望珠斗，忆余三十六峰云。"
        },
        {
            "标题": "夜登曹进士仲宣楼",
            "作者": "欧大任",
            "内容": "江左风流汉署郎，高楼邀客说干将。名高绣虎题双管，书就雕龙满几囊。\n山色尽疑连宛邓，溪声犹似挟沮漳。只今信美当吾土，夜倚星辰望帝乡。"
        },
        {
            "标题": "秋日粤秀山寺礼毗卢遮那佛",
            "作者": "欧大任",
            "内容": "地肺引炎隩，天池溢重溟。灵丘镇吾粤，上应朱鸟星。\n惚恍聚云状，岋嶪疏峰形。何年起祇苑，磴道悬紫冥。\n古佛涌地来，鹫岭倏所经。石从波斯现，珠以摩尼荧。\n白龙表瑞年，题有乾和铭。孰言梵志遗，示法耆瘏听。\n瑟居一顶礼，商秋旃檀馨。悠然慧吹入，忽已甘露零。\n初心本不二，至理归大宁。给园匪云远，镂玉兹山庭。"
        },
        {
            "标题": "寄题董子元城南草堂",
            "作者": "欧大任",
            "内容": "博士春秋尔最长，竹林繁露满山房。赤乌碣在晴岚散，白苧城高海气凉。\n屏倚隐囊看搦管，窗含明月醉持觞。书成差自强人意，不必将归五岳藏。"
        },
        {
            "标题": "草堂秋日四首 其一",
            "作者": "欧大任",
            "内容": "商飙千树送鸣蝉，洛涘閒居颇自怜。田傍西畴歌帝力，星悬南极祝亲年。\n蓬庐日有三荆乐，竹径时从二仲贤。何处丘中招隐士，开门长啸白云天。"
        },
        {
            "标题": "草堂秋日四首 其三",
            "作者": "欧大任",
            "内容": "芙蓉开向越江头，晚色萧萧倦倚楼。目尽关山千里月，风传砧杵万家秋。\n秦人独抱漳滨病，楚客难禁泽畔愁。此际相思正无限，况逢边雁下汀洲。"
        },
        {
            "标题": "草堂秋日四首 其四",
            "作者": "欧大任",
            "内容": "荒村一亩闭蓬蒿，浊酒弹琴亦解劳。蛩响夜寒依草榻，潮痕秋晚落蘅皋。\n郎曹不遇嗟三叶，骑省将归感二毛。勋业百年翻自笑，风云西望汉坛高。"
        },
        {
            "标题": "西园席上赠毗陵谭士朱怀南",
            "作者": "欧大任",
            "内容": "一饮一石疑淳于，乍谈乍讽似方朔。不须送客独相留，朱生言言尽谐谑。\n忻逢纪在秣陵西，白浪尊前瓦官阁。"
        },
        {
            "标题": "草堂秋日四首 其二",
            "作者": "欧大任",
            "内容": "茅斋江上带沙汀，隐几焚香养性灵。壁在自藏高士传，书成终愧太玄经。\n山川摇落疑湘浦，橘柚芳芬似洞庭。未得此中甘寂寞，何人虚拟少微星。"
        },
        {
            "标题": "刘太守玄湖别业十九首 其九 秋水亭",
            "作者": "欧大任",
            "内容": "鹓雏发南海，逍遥吾所之。鸱之自腐鼠，奚用相嚇为。"
        },
        {
            "标题": "秋日溪上寄大庾何隐君",
            "作者": "欧大任",
            "内容": "商风吹陇首，木叶下江波。桂旆飘云去，兰桡击汰过。\n三秋寻白社，九月入青萝。丛桂劳招隐，王孙意若何。"
        },
        {
            "标题": "秋夜独坐",
            "作者": "欧大任",
            "内容": "莲花山漏尽，隐几过残更。林密婵娟出，墙阴蟋蟀鸣。\n青箱犹自检，白业傥能成。礼乐非吾事，寥寥汉两生。"
        },
        {
            "标题": "秋夜直省中",
            "作者": "欧大任",
            "内容": "华省傍画垣，闶门夹朱户。纵横太弩署，回薄公车府。\n自为含香吏，宿直卧周庑。徂宵秋已深，莎鸡振其股。\n坠露芳蕙凋，惊飙散蓬聚。肃穆仰皇居，萧寥视天宇。\n幸兹际休明，授餐过升釜。岂不畏简书，敢云薄簪组。\n考父示益恭，旦夕惟偻伛。陈力即未疲，尸位曾何补。\n驰思白云中，矫望皋禽羽。"
        },
        {
            "标题": "秋夜二首 其二",
            "作者": "欧大任",
            "内容": "飒飒丘中桂，凄凄阰上兰。芳馨讵能久，北风天已寒。\n萧艾非所宝，岂置珩璜间。结佩远莫遗，徘徊望云端。\n忆与君别时，明月缺又圆。君心妾自知，妾期君不还。\n严霜迫中闺，自理素与纨。何因逐黄鹄，一至雁门关。\n踟蹰盻双星，盈盈增长叹。"
        },
        {
            "标题": "燕京秋夜闻砧",
            "作者": "欧大任",
            "内容": "丹凤城南夜正长，万家明月捣衣裳。忽惊落叶频沾臆，不听悲笳亦断肠。\n遮虏渐闻过马邑，拔营曾报破龙荒。豫愁绵折天山下，那识弓胶瀚海旁。\n书去再经燕草绿，梦飞不到塞云黄。玉关纵待封侯入，祇得萧萧白发郎。"
        },
        {
            "标题": "秋夜二首 其一",
            "作者": "欧大任",
            "内容": "秋风西北至，河汉横中天。他乡况久居，游子私自怜。\n蟪蛄鸣且凄，鸿雁何翩翩。叹息夜中起，揽衣白云前。\n故人一尺书，关山邈以绵。宁当如参商，别离多盛年。\n携手思行游，何时早归旋。"
        },
        {
            "标题": "群盗二首 其一",
            "作者": "欧大任",
            "内容": "岭南原乐国，此日困徵求。几处茅茨在，萧萧江上秋。\n岛夷栖澳口，海舰蔽钦州。谁为纾长策，毋令藿食忧。"
        },
        {
            "标题": "群盗二首 其二",
            "作者": "欧大任",
            "内容": "海邑频遭警，东来消息非。闾阎多战垒，樵牧半戎衣。\n何处堪高枕，殊方独掩扉。更愁兵士犷，吴越羽书飞。"
        },
        {
            "标题": "闻吴明卿谪高州",
            "作者": "欧大任",
            "内容": "汉家迁客意如何，五岭风烟拥传过。借客姓名奇节在，窥人魍魉畏途多。\n中原尚走铜鱼使，下里能高白雪歌。已约葛洪迎鲍靓，罗浮秋色更嵯峨。"
        },
        {
            "标题": "送怀远李明府",
            "作者": "欧大任",
            "内容": "郎官今出宰，行矣慰黔黎。驿过龙城北，山盘象郡西。\n莎庭看鹿下，竹濑听猿啼。双舄何年起，留诗似冉溪。"
        },
        {
            "标题": "西游歌寄张羽王",
            "作者": "欧大任",
            "内容": "五年之前曾远游，看山直过东西州。布帆无恙经两月，欲揽八桂寻张侯。\n张侯是时理粤乘，山川草木传风咏。驷圯何限灵锁怀，采兰不少沧洲兴。\n吾行禽向颇为群，清秋瓢笠不逢君。二江水珥郁林石，九疑峰入苍梧云。\n苍梧太守迎谢屐，凿山一遇永嘉客。外台大吏拥彗晨，开府尚书奏觞夕。\n因过勾漏问丹砂，亦揖阜乡留玉舄。叠嶂流霞未尽窥，紫芝黄鹤从吾适。\n沅湘以南漓江津，张侯世是漓山人。昭潭迢递始安郡，洮阳泛滟零陵春。\n訾家洲前山岝崿，罗带瑶篸良不恶。冉溪宁数柳公记，广信但尊陈氏学。\n洞庭大岳礼祝融，五领一星系朱雀。扁舟昨夜梦蘋花，櫜鞬夙与张侯约。\n以此翩然更拂衣，寄声先为扫荆扉。老夫大笑向宗炳，八十四游玉杖飞。"
        },
        {
            "标题": "麻城雪中游龟峰山还过万寿寺圆容上人方丈",
            "作者": "欧大任",
            "内容": "徒御偶然屏，闲来聊避喧。雪深支遁院，松傍朗公门。\n苦茗资檀越，疏钟掩给园。蕲黄禅祖地，经律共谁翻。"
        },
        {
            "标题": "光州初雪邀林干夫王九德二僚饮苜蓿斋",
            "作者": "欧大任",
            "内容": "厌作悲秋客，欢逢赋雪游。玉关平岳色，银海入淮流。\n酒薄青毡馆，诗工紫绮裘。未须期访戴，且醉汝南州。"
        },
        {
            "标题": "任嚣城",
            "作者": "欧大任",
            "内容": "周道荡无网，秦政急纷挠。闰位讵久居，阳九厄洪造。\n迅飙疾燎原，华域横流浩。咸阳羸为吕，箕敛半枯槁。\n三百饰离宫，观海临驰道。刻石方颂勋，倏载沙丘鲍。\n南尉志规鼎，绝岭闯江坞。设险百雉成，割据谁免讨。\n洛食卜涧瀍，周京合丰镐。奠极镇八鳌，坤灵资富媪。\n岂凭南海僻，竟授龙川宝。羁縻剖内符，僭窃系左纛。\n豫往骤悲来，万化随电扫。历尽峻垣颓，运革崇墉倒。\n萌隶营薪藋，离离见秋草。千龄垒可培，委土存师保。"
        },
        {
            "标题": "光州学舍作",
            "作者": "欧大任",
            "内容": "贫家恋俸钱，疲马思刍皂。艰难千里不辞劳，憔悴一官那可道。\n广陵昨者滞三年，及到浮光始自怜。岂堪手板仍趋府，只合腰镰学种田。\n风尘作吏宁能傲，肮脏为人众所捐。沐猴而冠尽如此，醉骑土牛笑何似。\n涉世名轻贱老儒，还山许拙羞儿子。知己吹嘘未报恩，青云多少傍金门。\n讵乏平生嘉遁节，白头司马汉文园。"
        },
        {
            "标题": "送张参军扶侍还杭州",
            "作者": "欧大任",
            "内容": "名家玉树一枝新，鸣佩中朝报主身。书笈昨趋丞相府，扳舆今御太夫人。\n藕洲艇系题诗日，曲院花摇载酒春。我亦拂衣行欲去，便寻烟月过西津。"
        },
        {
            "标题": "答霍兵宪入都见访",
            "作者": "欧大任",
            "内容": "阙下欢相见，何当策马寻。直声汲黯在，家教石君深。\n香远梅花岭，官贫桂树林。从来鸾啸客，一不问升沉。"
        },
        {
            "标题": "徐子与入都见访",
            "作者": "欧大任",
            "内容": "蓟云千片拥骅骝，把袂中原感旧游。一别雪飞桐柏水，三年书寄白蘋洲。\n铜龙见尔鸣珂入，金马怜予待诏留。短发萧骚惟侠气，紫貂还问酒家楼。"
        },
        {
            "标题": "玉河堤上见新月时入直署中",
            "作者": "欧大任",
            "内容": "弦月纤纤照马蹄，竹书犹把署中栖。沟前垂柳穿林影，禁里新莺过水啼。缇骑纷随秦苑北，朱旗深护汉宫西。倦游不记长安道，一望关河怨解携。"
        },
        {
            "标题": "酬吴曰南入都见贻",
            "作者": "欧大任",
            "内容": "吏隐半烟霞，相逢鬓已华。江淮频有梦，京洛久无家。\n我自悉炊桂，君今待赐麻。席茵须蚤就，春过五陵花。"
        },
        {
            "标题": "送杜子庸入都",
            "作者": "欧大任",
            "内容": "吴钩新结束，薜荔带堪裁。书劳严乐上，赋待马卿来。\n阊阖晓方辟，箜篌秋莫哀。更逢推毂日，汉主最怜才。"
        },
        {
            "标题": "闻朱评事可大自汝州量移崇德",
            "作者": "欧大任",
            "内容": "昔送滍阳去，今看槜李来。除书何日下，迁客未须哀。\n署里郎官旧，关东任侠才。白门江雁过，思尔数登台。"
        },
        {
            "标题": "马上见天息山渡河入汝州",
            "作者": "欧大任",
            "内容": "天息山前一旅人，广成泽畔万家春。城头无限鱼陵色，日暮移船独问津。"
        },
        {
            "标题": "杨村驿逢朱可大谪汝州",
            "作者": "欧大任",
            "内容": "天涯何意复追欢，把袂苍茫别更难。传舍共怜迁客去，路人犹作近臣看。\n孤村浊酒临河醉，五月征帆带雨寒。汝洛相思千里外，书来不用叹南冠。"
        },
        {
            "标题": "陈梦庚入都见过小饮",
            "作者": "欧大任",
            "内容": "薄宦八千里，穷交四十年。酒垆曾不邈，砚席夙相怜。\n关气君能紫，山经我未玄。何妨馀二子，寂寞老青毡。"
        },
        {
            "标题": "送顾大谏汝睿使汝南册封崇府",
            "作者": "欧大任",
            "内容": "恩锡诸侯胙土宽，夕郎捧册出长安。双旌摇曳星文动，四牡骖驔岳色寒。\n汝海屏藩周甸服，平舆家世汉衣冠。礼成因得询风俗，多似先贤传里看。"
        },
        {
            "标题": "秋夕约卿元白惟敬同集小斋闻新雁得年字",
            "作者": "欧大任",
            "内容": "秋风万里至，一雁过长天。嘹唳胡笳里，凄凉塞笛前。\n庭空飘落叶，家远梦江船。声急零霜夕，书迟度岭年。\n罗浮归未得，沧海到应先。楚客谁同听，西楼片月悬。"
        },
        {
            "标题": "送张伯衮参军之塞上二首 其二",
            "作者": "欧大任",
            "内容": "桑乾明月照琵琶，都护西行莫忆家。千骑不闻刁斗击，铙歌归及上林花。"
        },
        {
            "标题": "送张伯衮参军之塞上二首 其一",
            "作者": "欧大任",
            "内容": "出关沙草渐萋萋，虎帐孤悬涿鹿西。塞上题书须早寄，莫令投笔过摩笄。"
        },
        {
            "标题": "三河水",
            "作者": "欧大任",
            "内容": "三河水，万军泪。泪滴三河水不流，胡笳吹落蓟门秋。河水流不住，胡笳过何处？谁使十年来，移营两屯戍。君不见胡骑已驰墙子关，汉军尚哨熊儿峪。"
        },
        {
            "标题": "姚元白杨惟五同游灵谷寺",
            "作者": "欧大任",
            "内容": "志公塔下白云重，时傍园林听禁钟。群鹿总多千岁色，万松何羡五株封。\n桥山弓剑今虚远，汾水楼船不易逢。谁道禅宫亦消歇，回瞻佳气郁青葱。"
        },
        {
            "标题": "挽彭孔嘉徵君八韵",
            "作者": "欧大任",
            "内容": "白首胥台隐，贞孤亦可师。工书繁笔札，好客满茅茨。\n墙溷十年赋，江湖九咏词。鹖冠终已矣，蝉冕更何为。\n棐几经犹掩，衡门泪已滋。黔娄称谥日，桑扈返真时。\n五岭神交客，三吴感逝诗。州来心许在，挂剑岂无期。"
        },
        {
            "标题": "鄱湖歌九首 其九",
            "作者": "欧大任",
            "内容": "湓浦城边桑落洲，匡山斜对庾家楼。扬澜左蠡连天远，鸂鶒鸬鹚无数游。"
        },
        {
            "标题": "刘王郊台",
            "作者": "欧大任",
            "内容": "五季乱豺虎，历数未有归。南汉骄自王，帝粤保南陲。\n白龙表上瑞，圜丘祀苍祇。乾亨首纪元，升坛列金枝。\n荐德羞币玉，涤牲黩郊牺。上帝肯居歆，祝史虚陈辞。\n君昏社已屋，废台委山陂。燔柴不复登，茂草鞠荒基。\n鲁侯昔僭郊，已叹周公衰。甘泉与雍畤，秦汉多陋仪。\n矧兹蛟蜃国，禾黍岂足悲。"
        },
        {
            "标题": "山居杂咏为顾玄言赋十八首 其三 峣峥阁",
            "作者": "欧大任",
            "内容": "凿翠抗山楹，窗前片黛横。朱帘闲自捲，临眺郁峥嵘。"
        },
        {
            "标题": "山居杂咏为顾玄言赋十八首 其二 回赏寮",
            "作者": "欧大任",
            "内容": "山气夕更佳，徙倚云千叠。不知客在旁，手笏拄吾颊。"
        },
        {
            "标题": "山居杂咏为顾玄言赋十八首 其一 顾令公祠",
            "作者": "欧大任",
            "内容": "灵源蔽芾树，庆自神君贻。祠下繁簪弁，来歌祖德诗。"
        },
        {
            "标题": "山居杂咏为顾玄言赋十八首 其四 龙谷关",
            "作者": "欧大任",
            "内容": "箭栝通一门，九龙出盘谷。青牛何时来，日暮候樵牧。"
        },
        {
            "标题": "山居杂咏为顾玄言赋十八首 其十一 丈室",
            "作者": "欧大任",
            "内容": "面壁在室中，一片少林石。有客立门前，不知雪三尺。"
        },
        {
            "标题": "山居杂咏为顾玄言赋十八首 其五 苍松障",
            "作者": "欧大任",
            "内容": "云平百泉山，涛响积金涧。谁云陶外兵，不学嵇中散。"
        },
        {
            "标题": "山居杂咏为顾玄言赋十八首 其十四 修竹埤",
            "作者": "欧大任",
            "内容": "十万翠琅玕，阴霏洒寒云。周遭渭滨宅，何可无此君。"
        },
        {
            "标题": "山居杂咏为顾玄言赋十八首 其七 慧台",
            "作者": "欧大任",
            "内容": "心应无住生，慧由定中出。持有摩尼珠，东照扶桑日。"
        },
        {
            "标题": "山居杂咏为顾玄言赋十八首 其十 怀陆馆",
            "作者": "欧大任",
            "内容": "楚客天门下，来烹第二泉。从今知顾况，怀寄有高篇。"
        },
        {
            "标题": "山居杂咏为顾玄言赋十八首 其十五 啸林",
            "作者": "欧大任",
            "内容": "先生久不言，空有鸾凤音。求之千载上，抱膝知此心。"
        },
        {
            "标题": "山居杂咏为顾玄言赋十八首 其八 荫界",
            "作者": "欧大任",
            "内容": "大千吾世界，百万须弥山。谁如坐具地，日待慈云还。"
        },
        {
            "标题": "山居杂咏为顾玄言赋十八首 其十三 曲引",
            "作者": "欧大任",
            "内容": "峻岭茂林中，觞流石泉白。因知秉兰人，不但山阴客。"
        },
        {
            "标题": "过焦山访郭次父不遇",
            "作者": "欧大任",
            "内容": "遥闻登岱俯黄河，曾问秦松近若何。京口我寻三诏洞，吴门君去五噫歌。\n精庐雪后留瓢笠，曲径春深长薜萝。满目白云今出岫，石床终夜梦沧波。"
        },
        {
            "标题": "冈州友人致北到山药诸种行园视植",
            "作者": "欧大任",
            "内容": "艺竹成楥一亩居，于陵隐矣更何如。欲投白社难忘酒，只对青山不著书。\n溪灌诸蔬为老圃，门垂五柳自吾庐。玉延莫报来禽帖，日可霜林出荷锄。"
        },
        {
            "标题": "赵郭八景为郭学宪舜举赋 其四 杨湾漾碧",
            "作者": "欧大任",
            "内容": "烟笼杨柳夹堤生，渺渺汀洲碧浪平。何必山阴道中过，兰桡堪放酒船行。"
        },
        {
            "标题": "题王屋山图寄朱孔炎",
            "作者": "欧大任",
            "内容": "石道崚嶒郁万盘，三芝五药满天坛。洪河不断荣光起，闲与仙人策杖看。"
        },
        {
            "标题": "题漓山图寄张京兆",
            "作者": "欧大任",
            "内容": "神武归曾诏给苓，漓山真自远冥冥。衣冠世表高阳里，羔雁人来大楚庭。\n游处每占关气紫，书成犹向岳云青。金芝玉树君家庆，从此天南识岁星。"
        },
        {
            "标题": "忆罗浮梅花",
            "作者": "欧大任",
            "内容": "长安久客寄僧扉，四载犹趋白虎闱。梦中每扣朱明洞，坐列瑶池万玉妃。\n芒鞋竹杖亦堪适，绿辔雕鞍犹未息。海上春随缟袂寒，山中酒熟琼酥色。\n吾家四百三十二之青山，上有织铁九锁飞云万仞巀业磥砢谁能攀。\n梅花待我应相忆，为报先生献岁还。"
        },
        {
            "标题": "邓都运六十初度",
            "作者": "欧大任",
            "内容": "帘卷朱霞拂翠蕤，九如堂晓映祥曦。山中桂树初归客，海上桃花正熟时。\n十载鹓鸿朱绂贵，千峰鸾鹤白云期。琅璈一曲长生酒，不羡商颜赋采芝。"
        },
        {
            "标题": "闻周符卿元孚谪尉澄海",
            "作者": "欧大任",
            "内容": "东南一尉古关斜，迁客何来已及瓜。曾谪雁门犹塞下，未论潮海即天涯。\n韩山月上青枫树，揭岭烟深白鹤花。君自楚臣兰作佩，赐环宁待赋怀沙。"
        },
        {
            "标题": "浮丘八景 其三 珊瑚井",
            "作者": "欧大任",
            "内容": "涨海珊瑚洲，潮来通石井。汲之炼药成，丹光二云顶。"
        },
        {
            "标题": "浮丘山中郑祖皞黄用砺入社",
            "作者": "欧大任",
            "内容": "风流二客幸同时，几杖烟霞晚更移。匡阜白莲能共社，会稽林竹旧相期。\n丹丘不隔珊瑚井，明月犹通玉液池。扶醉清秋凝望处，西来山色碧参差。"
        },
        {
            "标题": "首夏沈鸿胪宅同吴侍书黎秘书顾舍人赏牡丹",
            "作者": "欧大任",
            "内容": "玉鞭遥向五陵家，沁水园中日未斜。万片綵云飘翠幕，一阑红锦照晴霞。\n席茵最忆江南草，尊酒频看蓟北花。欢赏幸陪供奉客，绝胜歌管七香车。"
        },
        {
            "标题": "李君实万未夫范藏卿余无且林仙客丁君朗梅季豹枉过同赋",
            "作者": "欧大任",
            "内容": "江天漭沆石城隅，文苑谁知在旧都。金埒长楸频走马，白门新柳尚藏乌。\n辟书竞起趋三府，归兴偏思寄五湖。别后中原吾自远，可堪南望客星孤。"
        },
        {
            "标题": "曾缮部省中夜赏牡丹得狂字",
            "作者": "欧大任",
            "内容": "官阁题诗夜，重陪水部郎。花摇池槛影，酒洽竹林狂。\n国色含烟紫，宫妆写额黄。月中看不足，汉署更闻香。"
        },
        {
            "标题": "卞园赏牡丹",
            "作者": "欧大任",
            "内容": "阊阖春来汉诏宽，淮南草木总含欢。云中朱簿围丝障，月下华林引翠冠。\n紫灞烟光留客饮，赤城霞色照人寒。清歌半似西游侣，那得花前不醉看。"
        },
        {
            "标题": "送沈太史君典请告还宣州",
            "作者": "欧大任",
            "内容": "三策看君动圣颜，甘泉赐沐橐书閒。星前剑佩纷将别，花底鹓鸿且暂还。\n侍从不言温室树，词人今得敬亭山。宣麻视草偏相待，莫向江南学闭关。"
        },
        {
            "标题": "送杨太史贞复请告还惠州二首 其一",
            "作者": "欧大任",
            "内容": "词臣君最少，早已荷恩私。日直螭头笔，春随豹尾旗。\n居燕先筑馆，过郑雅称诗。暂去青冥远，能无忆凤池。"
        },
        {
            "标题": "黄明府七十又一社中为寿",
            "作者": "欧大任",
            "内容": "江水双流海石斜，城南夹毂太丘家。尚方赐日凫为舄，三径归时菊正花。\n游向函关开紫气，隐从勾漏觅丹砂。尊前歌劝长生酒，更有安期枣似瓜。"
        },
        {
            "标题": "送杨太史贞复请告还惠州二首 其二",
            "作者": "欧大任",
            "内容": "上书频请急，南翥许谁从。海赋三千字，云栖四百峰。\n病能搴薜荔，游且采芙蓉。马史毋留滞，归来颂汉封。"
        },
        {
            "标题": "送王内翰绍传请告还琼州省觐",
            "作者": "欧大任",
            "内容": "梅花岭上有秦台，万里南征作赋才。乘传路寻铜柱去，趋庭人自玉堂来。\n天边渺渺龙楼迥，海上冥冥蜃阁开。紬史名家谁健笔，北扉持橐待君回。"
        },
        {
            "标题": "元夕出城访董山人",
            "作者": "欧大任",
            "内容": "城里歌钟几万家，独寻阒寂到烟霞。路逢草屩知居士，山隐铜鞮问伯华。\n碧鉴海环赪石起，黄冈峰引白云斜。骖驔归骑犹携客，醉向祇园火树花。"
        },
        {
            "标题": "沈山人懋学邀同丁光禄吴孝廉避暑饮园中",
            "作者": "欧大任",
            "内容": "好客如君少，招携更一尊。桂同淮士赋，林即隐侯园。\n图里疑山响，琴边听涧喧。千秋河朔饮，谁解此清言。"
        },
        {
            "标题": "怀傅木虚游勾漏未返",
            "作者": "欧大任",
            "内容": "葛洪昔日求丹处，闻尔飘飖驾羽车。风静乍疑鸾啸后，田荒犹识象耕馀。\n朝随石室攀圭洞，夜蹑天坛礼玉虚。龙峤有经何处觅，蒙山应授羡门书。"
        },
        {
            "标题": "登少室山",
            "作者": "欧大任",
            "内容": "削壁嵚崟万木摧，天边寒色大荒开。白云玉检封中出，紫气函关马上来。\n三辅干城分陕地，五陵宾客集仙台。秦坛汉畤虚无里，杖底西风首共回。"
        },
        {
            "标题": "少承招余夜过山房遣骑邀吴伯纶同会",
            "作者": "欧大任",
            "内容": "桂树何年隐，招携月下攀。尔能寻白社，吾欲老青山。\n玩世芳尊合，狂歌白发閒。今宵得玄度，匹马莫先还。"
        },
        {
            "标题": "刘子脩归湖上居赠以长句",
            "作者": "欧大任",
            "内容": "射阳湖上烟树多，浊水奔流江作波。邗沟西北入淮去，一夜秋风渡漕河。\n竹西歌吹何年路，广陵回首瓜洲渡。胥泾不见浣沙人，参军只有芜城赋。\n真州昔与谭生游，门下每称刘子脩。曾揖长桑传肘后，还能满壁画沧洲。\n前年击筑过燕市，昭王台边遇刘子。挥毫命酒见平生，荐引无人解知己。\n丹青传色出董源，晚于山水师荆关。犹恨壮观未极意，跨蹇从我游西山。\n风吹柳花满京阪，忽忆射陂春已晚。公卿投辖不可留，买舟直向湖南返。\n到家稚子候门庭，湖上芦黄枫树青。行持西掖裁书笔，归注东皋让酒经。\n我畏东华软红热，木门琅仓不堪谒。长吟左氏招隐诗，寻尔持竿钓湖雪。"
        },
        {
            "标题": "过大报恩寺皓上人房",
            "作者": "欧大任",
            "内容": "释子期相过，清斋开石房。鹿驯方听法，院静忽闻香。\n塔下慈云护，林间慧吹凉。谷峦幽意惬，钟磬道情长。\n色相窥莲字，皈依礼药王。心期禅境寂，褰我薜萝裳。"
        },
        {
            "标题": "对雪柬沈山人懋学三首 其一",
            "作者": "欧大任",
            "内容": "白发黄金未易成，何年揖别汉公卿。翩翩东郭先生履，犹向长安雪上行。"
        },
        {
            "标题": "对雪柬沈山人懋学三首 其二",
            "作者": "欧大任",
            "内容": "木落女儿湖水低，雪花飞过断桥西。孤山山畔梅千树，曾见诗人一杖藜。"
        },
        {
            "标题": "友芳园杂咏为吕心文作二十五首 其十一 湘云径",
            "作者": "欧大任",
            "内容": "潇湘一片云，春深箨龙长。唯有裘与羊，支筇日来往。"
        },
        {
            "标题": "友芳园杂咏为吕心文作二十五首 其十二 晚香径",
            "作者": "欧大任",
            "内容": "岩鞠有黄华，寒香霜下秀。江州酒不来，采之满衣袖。"
        },
        {
            "标题": "同王户曹发南康别郭蔡二子",
            "作者": "欧大任",
            "内容": "杨柳青青水驿楼，谁期今上鄂君舟。从来南浦销魂处，醉下烟波万里愁。"
        },
        {
            "标题": "酬宋山人应元自新河以燕石集诗禅琐谈见寄",
            "作者": "欧大任",
            "内容": "名山杖笠未由同，片札能飞碣石宫。赵地客卿双白璧，江陵茅屋几秋风。\n书成颇忆青毡客，榻坐谁如皂帽翁。短鬓萧骚难会面，扁舟吾在海门东。"
        },
        {
            "标题": "十月桃",
            "作者": "欧大任",
            "内容": "十月新尝内苑桃，雪中青颗满神皋。曾看结子三千岁，归向君王乞斗醪。"
        },
        {
            "标题": "游虎丘夜至枫桥寻陈复甫不见赠同游郭郡博",
            "作者": "欧大任",
            "内容": "江南野客未归去，尚爱吴中奇绝处。朅从白马涧边行，又向长洲苑西赋。\n禽逐桓王墓道田，马嘶伍子祠门树。西来暂憩虎丘山，玉霤金堂偶一攀。\n秋清檞叶满岩户，日静苔藓封柴关。闻昔吴中全盛日，阖闾城在江湖间。\n王图寂寞暮云散，伯气销沉秋草斑。高坟已无壮士守，鱼肠扁诸何日还。\n兹游幸遇清时乐，尊中有酒良非薄。为访周南太史来，况逢博士先生约。\n剑池亭下共分题，石井泉边更深酌。赵曲银筝向水调，越歈锦瑟临风作。\n须臾月出东山头，乘兴更寻招隐客。闻道山人湖上归，解衣夜向枫桥泊。\n欣然驾我木兰舟，西风瑟瑟飘绮裘。波光浩渺白露冷，山色惨淡玄鹤秋。\n手携玉笛吹月下，高云不动江水流。云深水远望不见，芙蓉杜若增离忧。\n蒪鲈信美岂不恋，沧洲廊庙吾何求。明朝万里各有别，为赋吴趋子夜游。"
        },
        {
            "标题": "追送陆元量宪使华节亭不及",
            "作者": "欧大任",
            "内容": "青山病后出柴门，羸马迟迟惨别魂。清啸尚思刘越石，交情敢负赵平原。\n九峰归卧驯林虎，六月哀歌断岭猿。独有吴淞千里雪，梦寻堪到陆家园。"
        },
        {
            "标题": "送王武库定甫使金陵因还南昌展省",
            "作者": "欧大任",
            "内容": "供帐都门赠柳条，仙郎衔命下丹霄。浮云万里辞燕甸，明月孤亭拥汉轺。\n碧草渐迷扬子渡，青溪还问谢公桥。过家莫羡南昌尉，鸣玉含香满圣朝。"
        },
        {
            "标题": "陈推府九十过余山馆始获瞻承赋此上寿",
            "作者": "欧大任",
            "内容": "剑津解组赋思玄，八桂成林近海边。洛邑客逢开社日，济南人拜受经年。\n关前紫气占曾过，阁上青藜照不眠。太史为君将纪异，寿星高照五云天。"
        },
        {
            "标题": "初入西署二首 其二",
            "作者": "欧大任",
            "内容": "阴阳示生杀，律法原铨衡。三尺贵所持，淑问司邦刑。\n议事固以制，亭疑慎斯矜。官寺既建长，复置廷中平。\n赭衣虑塞路，丹笔匪可轻。贵踊忧岂细，泣隅涕偏零。\n法密苦凝脂，象魏悬日星。行看石阜中，深溪峭墙形。\n释滞传古议，挈令扬主明。乳虎纵噬人，博士动引经。\n五覆毋重比，端心铭鞠城。"
        },
        {
            "标题": "许奉常见示八十自述四首次韵奉寿 其三",
            "作者": "欧大任",
            "内容": "一谢时光草奏年，及门羔雁拥书筵。思玄请老张平子，学道辞侯葛稚川。\n关下有人能望气，海边何客更求仙。五龙睡法曾相授，闲向松根枕石眠。"
        },
        {
            "标题": "许奉常见示八十自述四首次韵奉寿 其四",
            "作者": "欧大任",
            "内容": "钟阜崚嶒日渐高，申公八十是今朝。长生林里春偏茂，偃盖坛边雪不彫。\n阁贮文章皆琬琰，家传簪笏半云霄。称觞盛有江东客，南极星明颂圣朝。"
        },
        {
            "标题": "许奉常见示八十自述四首次韵奉寿 其一",
            "作者": "欧大任",
            "内容": "嘉靖中兴十四春，南宫第一奏名新。回翔铨省方迁秩，出入容台已乞身。\n丹穴九苞飞鸑鷟，青山十赉长松筠。何须禽尚相将隐，自是羲皇以上人。"
        },
        {
            "标题": "许奉常见示八十自述四首次韵奉寿 其二",
            "作者": "欧大任",
            "内容": "投闲蚤得养修龄，千丈翩跹海鹤形。松子旧封江上鼎，鸱夷长傍井湄瓶。\n周家礼乐卿为月，汉代烟霞客是星。拜老西雍鸠杖健，君王不用给芝苓。"
        },
        {
            "标题": "宛陵陈太守郡斋夜集",
            "作者": "欧大任",
            "内容": "马首都门十载分，宣城把酒念离群。榻非孺子犹称客，诗似玄晖却羡君。\n歌里娟娟春谷月，尊前片片敬亭云。江南此别三千里，何处飞鸿尺素闻。"
        },
        {
            "标题": "送冯侍御出按山西",
            "作者": "欧大任",
            "内容": "侍从当年草白麻，西行绣斧有光华。晋阳列署看双柏，汾水鸣骢散五花。\n霜落胡沙边燧暗，星随汉使岳云斜。建章正待筹边疏，不用蒲稍入内家。"
        },
        {
            "标题": "送陈参知玉叔督漕事竣还淮上",
            "作者": "欧大任",
            "内容": "名高谕蜀最能文，尺一漕河借使君。飞渡万艘淮海粟，转输千垒塞门军。\n鹿皮荐币谁曾议，龙首疏渠久已闻。少府分筹尊计相，酂侯今冠汉家勋。"
        },
        {
            "标题": "雪中题林逋观梅图",
            "作者": "欧大任",
            "内容": "徵君不出意何如，雪满孤山一草庐。诗在水边篱落处，岂堪西上茂陵书。"
        },
        {
            "标题": "上疏得请述归",
            "作者": "欧大任",
            "内容": "挂冠神武去何疑，征虏亭前出祖时。江上鹭鸥频有喜，丘中麋鹿久相期。\n自怜颜驷年垂老，谁道扬雄力未疲。今夜青山云卧稳，可能犹梦汉官仪。"
        },
        {
            "标题": "送聂山人暂还滁州",
            "作者": "欧大任",
            "内容": "南谯山水部，茅舍托深栖。庶子泉堪酌，琅琊石更题。\n仙踪玄岳北，乡梦大江西。便学陶弘景，朱门揖杖藜。"
        },
        {
            "标题": "答史叔戴见寄",
            "作者": "欧大任",
            "内容": "长裾狎贤豪，史公犹未遇。海内蚤知名，匪但工词赋。\n赋就时时淩子虚，汉庭谁解荐相如。秋风寄我五色字，何异洞庭霜橘书。\n我别姑苏二十春，梦中不识赁舂人。吴门市卒如相见，或是当年梅子真。"
        },
        {
            "标题": "洲上漫述",
            "作者": "欧大任",
            "内容": "静觉閒居好，翛然野鹤姿。明时犹未隐，吾道竟何之。\n世路交情异，门墙过客疑。才无鹦鹉忌，心已白鸥知。\n乐在形忘处，肥因战胜时。云霞双草屩，天地一茅茨。\n计拙羞称士，途穷岂为诗。侏儒徒自饱，肮脏尔何辞。\n竞进才何有，躬耕力未疲。秫田聊岁计，瓜地亦恩私。\n秋月松杉净，江烟橘櫾垂。阮庭无俗物，蒋径得幽期。\n近市村醪少，经霜涧菊迟。谁资鱼菽祭，敢望纻衣遗。\n稷契身能许，巢由世不羁。暂时甘土偶，前日见郊牺。\n住岳同僧约，寻溪许客随。知希惟我贵，柱下有馀师。"
        },
        {
            "标题": "赠少司冠少陵王公十三韵",
            "作者": "欧大任",
            "内容": "峡过西陵秀自钟，明公遇主更寅恭。华阴经学尊杨震，江左时名借顾雍。\n铨部昔年收白屋，银台封事入金墉。陪京曾统舟师役，截海全清戍垒烽。\n网纪百僚欢圣日，班行八座蹑仙踪。独持邦法秋为省，常待家租岁有供。\n置驿宾朋频请谢，楗扉文史每从容。望中霞色三千丈，赋里烟花几万重。\n缑氏玉笙吹似凤，关门紫气识犹龙。篸山不隔玄君宅，衡岳长连石廪峰。\n早曙此时餐沆瀣，清尊何处傍芙蓉。授书客去将辞汉，圯上还能访赤松。"
        },
        {
            "标题": "安国寺月夜集亮上人院",
            "作者": "欧大任",
            "内容": "东洛多名寺，西来第几灯。一庵山月净，孤磬阁云层。\n答偈容长揖，谈诗傍曲肱。双林如许住，还约虎溪僧。"
        },
        {
            "标题": "岁晏旅中寄故园诸子十二首 其十 梁少学",
            "作者": "欧大任",
            "内容": "阮氏仲客贤，名家业已传。峤南霜橘帖，海上牡丹篇。\n远信劳鱼素，穷交念酒钱。崇兰君莫寄，抽思向江天。"
        },
        {
            "标题": "方鸿胪邀同许太常张太学饮齐园",
            "作者": "欧大任",
            "内容": "奉常典客雅称诗，才子东来不可期。曲宴幸同漳水会，名园况似洛阳时。\n席边月冷松犹茂，篱下霜彫菊未迟。我亦自扶消渴后，十千平乐醉何辞。"
        },
        {
            "标题": "题宗海别驾水月亭",
            "作者": "欧大任",
            "内容": "悬车休沐早，于此息微躬。水月涵晖处，冬春皎镜同。\n金波犹穆穆，白露共濛濛。君自真如性，何劳论色空。"
        },
        {
            "标题": "十六夜述怀示元白惟敬",
            "作者": "欧大任",
            "内容": "登高頫层城，远盻穷燕粤。东窥沧渤流，西抚太行碣。\n轮光出海隅，浮云敛天末。徙倚眺京师，控带尽冀阙。\n迅飙度陇阪，万里霜氛灭。坞笛应鸿鸣，关柝随砧发。\n幽燕多慷慨，赵魏负勇决。李牧出雁门，汲黯入禁闼。\n昔人构运会，题拂多引拔。谬予困泥涂，栖迟独皤发。\n且忻免负薪，敢复望结袜。芳华宁久妍，精诚谁能察。\n弦望信有常，亏盈不堪诘。迢遥思美人，明珰似秋月。\n劳悁咏四愁，并寄双鱼札。"
        },
        {
            "标题": "韶州谒舜庙",
            "作者": "欧大任",
            "内容": "南狩昔闻衡岳下，岂知韶石有遗思。衣垂坐处瞻龙衮，乐奏巡时识凤仪。\n禹贡瑶琨通海峤，尧封冠带附蛮夷。只今泪竹苍梧渺，愁见行云向九疑。"
        },
        {
            "标题": "木瘿杯行",
            "作者": "欧大任",
            "内容": "顺阳李生高兴剧，携我痛饮容台宅。主人行酒木瘿杯，自称致自檀山侧。\n五鬣松边悬欲垂，三枝槐上黏堪摘。似同拔汗产婆罗，讵但波斯出阿驿。\n撷处寒知塞雪深，刳来新带胡云色。点漆光输藤实青，黝玄文谢芝柈碧。\n椀并车渠半羞湿，螺看鹦鹉频浮白。此物欣登玳瑁筵，此时散照琼瑶席。\n刘表家传伯雅年，扬雄赋就鸱夷夕。醇醲鲸吸递相持，脯炙盘行笑仍擘。\n夜光杯曷取三升，瓠落樽何须五石。古称材大无所容，谁怜瓢弃犹堪惜。\n君不见新蔡生，君不见铜梁客。陪京狎长大府卿，分陕今尊少方伯。\n徐郎吴郎次第还，圣明收召破常格。我亦衔恩继诸子，自比无盐愧雕画。\n岭外萧森颇类枫，社中拥肿甘如栎。感君意气慰飘零，瘿乎瘿乎何人见尔曾沾臆。"
        },
        {
            "标题": "大司马曾公以三宅同诸公集",
            "作者": "欧大任",
            "内容": "紫宸朝罢一飞骖，星聚云中白玉簪。总武今尊周太尉，著书谁似杜征南。\n樽前盘郢醒犹看，袖裹阴符老更谈。尽道十年宾客在，独怜双鬓已䰐鬖。"
        },
        {
            "标题": "答顾司勋二首 其二",
            "作者": "欧大任",
            "内容": "黄虞旷千载，尼泗陈歌诗。弦咏响乍息，风雅道已衰。\n延州观乐来，曹郐无所讥。明音始复古，熙豫固有期。\n及子遘妮好，携手升玉墀。趋跄会禁闼，位序连班司。\n援琴写中曲，进礼抒妙辞。恧我蒹葭质，映彼璠玙姿。\n有斐惟古欢，缱绻自一时。嘉会不可常，蓬荜吾将归。\n子其勉令德，所思在皇闱。"
        },
        {
            "标题": "开元寺阁夜",
            "作者": "欧大任",
            "内容": "轻装犹作客，倦疾宿招提。楼橹临城近，星河傍户低。\n孤踪缑氏鹤，残梦汝南鸡。万事禁愁里，关山况鼓鼙。"
        },
        {
            "标题": "雪夜同方明府集天宁寺阁",
            "作者": "欧大任",
            "内容": "禅堂邀客酒如霞，列炬光中散夕鸦。云涌珠宫千劫火，天开银阙万人家。\n卷帘淮海皆成玉，吹笛江城半落花。闻道碛西胡骑过，此时边将出龙沙。"
        },
        {
            "标题": "送霍别驾致仕次乃弟太仆韵",
            "作者": "欧大任",
            "内容": "回首西樵十五年，使君归兴已翛然。孤帆雨色三江树，绝峤秋阴百粤天。\n数马尚留坰外策，买山还少橐中钱。铁泉老作烟霞客，趋府何如拥褐眠。"
        },
        {
            "标题": "虬髯行送陈忠甫赴戚将军幕",
            "作者": "欧大任",
            "内容": "虬髯猿臂气如虎，都人共识陈忠甫。吾乡曾表孝廉家，奕世不绝衣冠谱。\n少年握管善草书，近日工诗能乐府。胡骑天山敕勒歌，公孙剑器浑脱舞。\n头上新焚章甫冠，据鞍欲扫东西虏。杜陵入幕本诗人，仆射岂徒似严武。\n今之太保大将军，蓟门仗钺开胡云。戏下多收草茅士，半与卫霍论功勋。\n君行许国奇男子，万里封侯从此始。燕郊八月飞寒霜，赠君犀甲铁裲裆，蛇头双矛丈八长。\n渔阳山河尽锦绣，汉家障塞皆金汤。三卫贡市性犬羊，土蛮岂足称名王。\n丈夫尺寸在边疆，金印累累摇日光。好儿却是李亚子，醉杀不数孙家郎。\n秦五羖，魏五釜，微贱成名自千古。策清大漠以尺箠，生缚匈奴用长组。\n陈忠甫，归来何以报明主。"
        },
        {
            "标题": "送从弟淳伯南归二首 其二",
            "作者": "欧大任",
            "内容": "同有怀萱梦，而先戏彩欢。朝餐行荐笋，秋佩且纫兰。\n山笥归时检，尘冠异日弹。长安春柳色，还待玉骢看。"
        },
        {
            "标题": "送陈郑州敬甫兼寄张判官",
            "作者": "欧大任",
            "内容": "词人多出牧，州郡岂徒劳。汉主分符竹，王郎揖佩刀。\n楼前中岳树，雪后大河涛。知授梁园简，应邀谢法曹。"
        },
        {
            "标题": "送葛士隆还通州省觐",
            "作者": "欧大任",
            "内容": "征虏亭前艇，踟蹰送客归。青持藏箧简，斑照上堂衣。\n江北帆初卷，淮南叶共飞。海霞开馆日，莫断孟家机。"
        },
        {
            "标题": "送谢训先生以贡入京",
            "作者": "欧大任",
            "内容": "江门传业谢家风，经术斌斌汉日同。博士自应尊董相，明堂能不召申公。\n封轺走送渔阳骑，戍角惊飞碣石鸿。别后相思持社酒，问君谁共醉新丰。"
        },
        {
            "标题": "送朱光禄赴崇府审理",
            "作者": "欧大任",
            "内容": "孤臣何处不天涯，一啸青冥散落霞。笛里江淮千里棹，尊前嵩洛十年花。\n在邹韦氏诗为傅，居鲁朱生侠是家。去国恩深归有日，汝南元自异长沙。"
        },
        {
            "标题": "送胡宪使伯贤赴滇中六首 其四",
            "作者": "欧大任",
            "内容": "岛夷曾畏伏波军，久见边尘断吐蕃。白日烟消西洱海，青天云捲雪山门。"
        },
        {
            "标题": "送胡宪使伯贤赴滇中六首 其五",
            "作者": "欧大任",
            "内容": "南中孟获七擒时，羽扇从容不用师。铃阁治书逢使者，函封先寄爨王碑。"
        },
        {
            "标题": "送胡宪使伯贤赴滇中六首 其六",
            "作者": "欧大任",
            "内容": "腰间宝剑七星开，何限中朝赠策来。君上高峣还北望，白榆秋色满燕台。"
        },
        {
            "标题": "送胡宪使伯贤赴滇中六首 其三",
            "作者": "欧大任",
            "内容": "叶榆河上赤枫秋，霜落苍山小队游。骑吹翩翩迎汉使，诸蛮西拜五花楼。"
        },
        {
            "标题": "送胡宪使伯贤赴滇中六首 其二",
            "作者": "欧大任",
            "内容": "诏下楼船习水犀，昆明更在益州西。非缘圣主贤臣颂，争遣王褒祀碧鸡。"
        },
        {
            "标题": "送曾太史直卿册封岷吉二府",
            "作者": "欧大任",
            "内容": "日高鸣佩下蓬莱，册使亲劳侍从才。明月当筵开竹苑，雄风挥翰起兰台。\n猎看云梦千驺出，书报衡阳一雁来。共羡过家荣昼锦，禁庐人已待君回。"
        },
        {
            "标题": "送胡宪使伯贤赴滇中六首 其一",
            "作者": "欧大任",
            "内容": "万里中原一骑过，清秋饮马渡黄河。不知何处登楼赋，衡岳峰头白雁多。"
        },
        {
            "标题": "送梁明府孔适谪闽盐官",
            "作者": "欧大任",
            "内容": "煮海功非细，牢盘有幕司。一轺劳跋涉，万灶问疮痍。\n子荔红云宴，官梅白雪诗。时看天仗里，双舄入彤墀。"
        },
        {
            "标题": "送吴进士汝南司理衡州",
            "作者": "欧大任",
            "内容": "南衡名岳逼中台，郡倚朱陵玉作台。三尺霜飞携剑去，五车云护载书来。\n尊前江暖花先发，楼上春深雁已回。岂但邺都推季重，琐闱谁不羡君才。"
        },
        {
            "标题": "送冯方伯汝言赴江西",
            "作者": "欧大任",
            "内容": "十载闻君自有曹，名家不羡五陵豪。位尊方岳提封远，地控东南屏翰劳。\n綵笔匡庐回夕照，楼船彭蠡压春涛。江淮还待趋朝日，剑佩秋悬北斗高。"
        },
        {
            "标题": "送江明府应吾谪庐州幕三首 其三",
            "作者": "欧大任",
            "内容": "雩娄西望橐皋出，渐远长安鬓易斑。江上啼猿淮上雁，不知迁客几时还。"
        },
        {
            "标题": "送戚进士世秀请告归泗州毕姻",
            "作者": "欧大任",
            "内容": "金门诏许出关遥，淮水乘龙意气骄。鳷鹊青云随去骑，凤皇新月在鸣箫。\n花摇屏烛春开宴，星引天津夜度桥。想是听鸡还戒旦，含香催入圣明朝。"
        },
        {
            "标题": "送江明府应吾谪庐州幕三首 其一",
            "作者": "欧大任",
            "内容": "射策金门绾印行，湟川文水见才名。莫言趋府腰仍折，犹有庐江小吏迎。"
        },
        {
            "标题": "送江明府应吾谪庐州幕三首 其二",
            "作者": "欧大任",
            "内容": "亚父城边一郡秋，幕中画诺待君侯。楚臣岂不思公子，白草青枫黯自愁。"
        },
        {
            "标题": "盱眙渡河访张泗州",
            "作者": "欧大任",
            "内容": "府中曾识范功曹，皂盖专城此郡劳。河兼淮泗增波急，山自荆涂拥雪高。\n远客征衣怜薜荔，使君斗酒惜蒲萄。谁携宾从登楼上，笑倚胡床拂綵毫。"
        },
        {
            "标题": "十日答张光禄送菊二首 其二",
            "作者": "欧大任",
            "内容": "卷绯蹙绣额涂黄，亦到青毡学士堂。聊与幽人慰岑寂，风流谁道在柴桑。"
        },
        {
            "标题": "送卢惟忠僚长归黎阳因忆次楩",
            "作者": "欧大任",
            "内容": "皋鱼归哭大"
        },
        {
            "标题": "十日答张光禄送菊二首 其一",
            "作者": "欧大任",
            "内容": "昨日同君醉摘花，宅边今日似陶家。独醒却笑颜光禄，不送金钱送绛霞。"
        },
        {
            "标题": "送李参知伯英入贺",
            "作者": "欧大任",
            "内容": "海邦玉帛向燕州，曾是中朝第一流。花簇鸣驺趋紫闼，露寒飞鹊绕彤楼。\n铜龙刻漏星光晓，金爵觚棱月色秋。既醉君欢承曲宴，也应西拜富民侯。"
        },
        {
            "标题": "送梁庆伯同思伯北上",
            "作者": "欧大任",
            "内容": "茱萸湾下路，送送故乡人。载酒听黄鸟，浮舟过绿蘋。\n玄成经笥学，司马使轺臣。共向长安去，承恩紫禁春。"
        },
        {
            "标题": "送吴大参明卿还大梁 其一",
            "作者": "欧大任",
            "内容": "嵩祝声中阊阖开，秋深青锁暂徘徊。枚生游自梁都重，驺衍谈从碣石来。\n十载侍臣称赋客，一时方岳尽卿才。掀髯转觉关河远，可是风流在吹台。"
        },
        {
            "标题": "送吴大参明卿还大梁 其二",
            "作者": "欧大任",
            "内容": "重逢司隶典章新，共是三朝健在身。昔日悲歌吾叩角，少年封事尔批鳞。\n斗鸡乍别诸陵客，控鹤将寻二室人。醉后都亭分手去，岂堪华发向风尘。"
        },
        {
            "标题": "送梁祠部持伯还朝",
            "作者": "欧大任",
            "内容": "近臣肃穆谒明光，冠佩行随鹓鹭行。花发掖垣催视草，日趋黼扆待含香。\n石渠早下诸儒诏，宝鼎同称万岁觞。知尔不徒工染翰，应逢停辇答君王。"
        },
        {
            "标题": "送刘侍御汝弼谢病还闽",
            "作者": "欧大任",
            "内容": "江头骢马散鸣珂，赐告还山奈乐何。一给参苓云卧远，十年冠盖陆沉多。\n披襟夜月调琴曲，把酒秋风入榜歌。南宝家林虽可恋，青蒲丹地莫蹉跎。"
        },
        {
            "标题": "送刘侍御出按滇中",
            "作者": "欧大任",
            "内容": "昆明使者出西台，六传风烟此日开。绣斧汉庭尊直指，琳琅荆楚重时才。\n武侯营向盘江去，博望槎浮洱海来。自昔殊方劳讽谕，皂囊封事待君回。"
        },
        {
            "标题": "送无过虞仲还歙兼寄子虚二首 其二",
            "作者": "欧大任",
            "内容": "尔忆西池乐，春深负笈还。歌能飞白雪，家自傍黄山。\n华萼千枝碧，重闱五色斑。安城应有答，宣远在江关。"
        },
        {
            "标题": "送沈孺休还云间曹仲行还锡山",
            "作者": "欧大任",
            "内容": "鼓柁秋飙江上寒，东归何处不盘桓。二泉玉甃行堪汲，三泖银涛去自看。\n白练已书留旧馆，青梅曾弄忆长干。风流岂在南朝后，人识儒林子夏冠。"
        },
        {
            "标题": "送王茂成归括苍 其一",
            "作者": "欧大任",
            "内容": "骏足图难索，蛾眉画莫凭。盐车曾涕泪，国色未须矜。\n秋菊怀三径，燕歌别五陵。大楼岩下月，谁得伴支藤。"
        },
        {
            "标题": "过董山人馆题壁",
            "作者": "欧大任",
            "内容": "二十年前客，君犹困一经。竹仍开径绿，山自下帷青。\n临帖窥秦篆，题碑学汉铭。何人能引荐，西看少微星。"
        },
        {
            "标题": "送无过虞仲还歙兼寄子虚二首 其一",
            "作者": "欧大任",
            "内容": "客路蓟门分，那堪此别君。乡心新岁月，经术老河汾。\n短剑蛟龙气，扁舟雁鹜群。不须论聚散，西北有浮云。"
        },
        {
            "标题": "送袁仲思还闽应举",
            "作者": "欧大任",
            "内容": "君自汝南裔，家多闽越书。青箱修世业，赤管待公车。\n海月帆光里，江花镜彩馀。游邛还建节，人识马相如。"
        },
        {
            "标题": "送王茂成归括苍 其二",
            "作者": "欧大任",
            "内容": "今日中原客，秋风送汝还。五噫辞汉主，一骑出秦关。\n醉眼功名际，浮云去住间。黄精归可斸，且看浙西山。"
        },
        {
            "标题": "送陈以清赴岭南藩幕",
            "作者": "欧大任",
            "内容": "随牒到官舍，王程行自催。暖烟沾碧柳，春雨熟黄梅。\n五渡峡中过，三江天际来。沧波通灏溔，炎峤郁崔嵬。\n关重秦时戍，楼平汉日台。幕中迎印绶，署里扫莓苔。\n海市珠为寺，山醪玉作垒。歌残花袅娜，客散月徘徊。\n赵尉称藩地，陈琳记室才。粤吟归有日，北望兴悠哉。"
        },
        {
            "标题": "江东驿送陈节推赴广信",
            "作者": "欧大任",
            "内容": "劳劳送客处，离绪不堪陈。独喜法曹吏，今推儒行人。\n青毡经雪冷，绿绶映花新。讼简多诗兴，鹅湖碧浪春。"
        },
        {
            "标题": "王敬美入觐以禁不晤次沈伯英韵",
            "作者": "欧大任",
            "内容": "奉玺何年绿绶郎，趋朝云自楚人乡。鹿皮今荐明堂璧，鸡舌犹含旧省香。\n汤沐我空怀汉邸，笑谈君尚隔燕阳。青春倘拜彤弓赐，可是欢逢在建章。"
        },
        {
            "标题": "送吴职方参藩江西",
            "作者": "欧大任",
            "内容": "牛斗星悬使者雄，西京谁不羡吴公。苍茫来毂匡君鹿，咫尺飞书碣石鸿。\n司马韬钤高阁上，楼船波浪大江中。绕朝欲赐无长策，醉解腰间一片虹。"
        },
        {
            "标题": "夜同丁计部蔡沈二比部陆山人集黎秘书宅",
            "作者": "欧大任",
            "内容": "谁为囊钱论有无，故人今夕共呼卢。关山玉笛哀初散，霄汉金茎渴未苏。\n太乐尚容求作令，高阳宁得少吾徒。衡阳南望相将去，好待秋风出五潴。"
        },
        {
            "标题": "送朱计部子得监仓临清",
            "作者": "欧大任",
            "内容": "振佩出明光，燕交柳欲黄。分司东省客，奉使度支郎。\n南版泉皆玉，清源月似霜。饷军今不乏，归日奏长杨。"
        },
        {
            "标题": "送邵长孺之楚归父榇",
            "作者": "欧大任",
            "内容": "送送不得远，鸟啼君奈何。襄园扶旅榇，郢路一悲歌。\n哀些招魂迥，沉碑堕泪多。故山成冢树，相忆在烟萝。"
        },
        {
            "标题": "送陈贞父守光州",
            "作者": "欧大任",
            "内容": "铜虎符分甲马鸣，双旌遥送使君行。黄河南下三千里，浮弋东开十二城。\n宾从只今推大雅，循良宁复数西京。怜予曾听弦歌地，何限并州此日情。"
        },
        {
            "标题": "送林维成宰邵阳",
            "作者": "欧大任",
            "内容": "双旌南去路偏长，秋雁飞时白苧凉。城浸烟波皆洞野，花开山郭似河阳。\n竹枝自渡湘妃水，菰米先称楚客乡。归赋上林还给札，莫誇云梦献君王。"
        },
        {
            "标题": "送吴叔行宰会稽",
            "作者": "欧大任",
            "内容": "蓟门秋送使君骖，欲别尊前立马谈。可但桃花栽县里，尚令竹箭满江南。\n稽香官路双驯雉，桑绿人家五熟蚕。报政谁如西候早，建章青琐引朝簪。"
        },
        {
            "标题": "送邵长孺使江南",
            "作者": "欧大任",
            "内容": "春草三看绿蓟原，上东门外忽销魂。玉如江表诸侯客，瓜似秦时几代孙。\n诏使金鸡行握节，公车铜马待还辕。十年淮汝飘零色，归有斑衣足报恩。"
        },
        {
            "标题": "送大司马汪公请告归省二首 其一",
            "作者": "欧大任",
            "内容": "千官供帐出都亭，司马名题在御屏。开府旧持沧海节，行边新扫幕南庭。\n剑寒北斗河流白，社僻东林岳色青。几杖更操彤管去，门人将受漆园经。"
        },
        {
            "标题": "送大司马汪公请告归省二首 其二",
            "作者": "欧大任",
            "内容": "陈情表上五云间，阊阖初分曳履班。未许留侯辞相国，暂容安石请东山。\n黄花酿熟舆扶醉，青玉箱擎药驻颜。归去里门趋入谒，玺书行召石君还。"
        },
        {
            "标题": "灵洲山寺送戚少保还东牟 其二",
            "作者": "欧大任",
            "内容": "楼船郁水路初分，鹅鹳春洲讵可闻。细柳旧逢周太尉，武陵今送马将军。\n江南鼓吹歌黄鹄，岭外旌旗袅白云。一代登坛谁得似，中原何日不思君。"
        },
        {
            "标题": "送黄比部翰伯擢守广南",
            "作者": "欧大任",
            "内容": "鼓吹临江发，王程去莫攀。驿传丹凤诏，马度碧鸡山。\n僰客争供税，碉门不用关。中原开府地，飞旆几时还。"
        },
        {
            "标题": "灵洲山寺送戚少保还东牟 其一",
            "作者": "欧大任",
            "内容": "纳节东归兴自超，旂常勋业在三朝。黄金铸印频成鹊，白马鸣鞭惯射雕。\n去问精庐书带草，钓从沧海木兰桡。浣花我亦投簪客，独向江村老寂寥。"
        },
        {
            "标题": "送王氏兄弟扶侍还关西",
            "作者": "欧大任",
            "内容": "云拥仙翁羽节开，大家新赋并堪裁。天空华岳青莲出，日射关门紫气来。\n白发骑牛何处过，玉笙驻鹤几时回。茅家兄弟西归后，还忆玄洲海上台。"
        },
        {
            "标题": "送吴山人还四明 其三",
            "作者": "欧大任",
            "内容": "凫矶馆下雪涛间，莺脰湖边客自还。海鹤向人鸣不息，待谁同住四明山。"
        },
        {
            "标题": "送吴山人还四明 其二",
            "作者": "欧大任",
            "内容": "千金裘马未须论，岁晚天涯短剑存。独少归装双白璧，应知不是过平原。"
        },
        {
            "标题": "送王中郎希文恤刑山西",
            "作者": "欧大任",
            "内容": "春送长安客，平反借使车。大河波已息，姑射雪何如。\n王畅庭无讼，邹阳狱有书。泣辜明主泽，计日到参墟。"
        },
        {
            "标题": "送吴山人还四明 其一",
            "作者": "欧大任",
            "内容": "芜城摇落楚云边，何处秋风不可怜。十载一冠犹侧注，渡江人识孝廉船。"
        },
        {
            "标题": "至后同侯李诸公浮丘迟汪侍御",
            "作者": "欧大任",
            "内容": "朔吹联镳度曲陂，入山宁怨得归迟。二云深护朱明馆，诸水潜通阿耨池。\n井渍石苔留鹿迹，亭空岩菊照鸱夷。客来岂但霜威促，黄发堪从谢傅期。"
        },
        {
            "标题": "送吴山人还四明 其四",
            "作者": "欧大任",
            "内容": "徐卿慷慨最怜才，为汝椷书五色裁。归去甬东抱明月，莫誇淮海夜光来。"
        },
        {
            "标题": "送龙彦襄往临淄",
            "作者": "欧大任",
            "内容": "君骑匹马穆陵关，万里青齐积雪间。到日登临陪玉舄，岱宗看尽万盘山。"
        },
        {
            "标题": "送林徐二生之西粤",
            "作者": "欧大任",
            "内容": "关前为我立踌躇，犹曳诸生昨日裾。百粤风烟监禄路，五侯笔札子云书。\n江城浪稳通官舫，夕馆花深候使车。去勒平蛮功第一，伏波铜柱更何如。"
        },
        {
            "标题": "送朱进士希尹司法洛中",
            "作者": "欧大任",
            "内容": "西署逢君共握兰，奉恩犹是理为官。三涂雪傍城头过，二室云从阁上看。\n河月开尊吟夜色，洛花移槛护春寒。省中人忆周南客，柱后冠新更一弹。"
        },
        {
            "标题": "送吴约卿西巡因讯张广平助甫",
            "作者": "欧大任",
            "内容": "金羁玉勒青骢马，绣衣直指称使者。蓟云满地朔风高，一杯酌别都亭下。\n忆我逢君意气真，燕台杨柳尚残春。此日将军无揖客，此时丞相未留宾。\n碣石旧宫成马厩，华阳高馆摧荆薪。君能置我门下走，怜是风尘肮脏人。\n昨者按节过三辅，每称广平张助甫。鼎釜谁能廉洁如，文章更见风格古。\n虽然惨澹违世情，独有芳馨在词圃。翩翩雄视百代前，骅骝局促心空苦。\n俯仰乾坤又一时，万方王道正清夷。公卿喜上推贤疏，郡邑多传乐职诗。\n君行再出赵魏间，揽辔应登马服山。澶渊西望黎阳渡，瓠子东障金堤关。\n长途魍魉知相避，负弩前驱或一攀。怜才此去仍推毂，为我问讯憔悴颜。\n冯唐归日逢停辇，肯荐云中魏尚还。"
        },
        {
            "标题": "送张侍御伯大赴阙",
            "作者": "欧大任",
            "内容": "劳劳亭下别，北上值春风。搏海庄生鸟，还都鲍氏骢。\n云霄今最近，词赋独称雄。封事江淮计，君行奏法宫。"
        },
        {
            "标题": "送王兴化子慎应诏还户部",
            "作者": "欧大任",
            "内容": "汉家凫舄本仙踪，秋色翩翩向九重。江县万花行处遍，河堤千柳别时浓。\n为郎白首逢停辇，谒帝彤扉梦听钟。闻道去思留片石，昭阳犹似岘山峰。"
        },
        {
            "标题": "送通州葛秀才赴举",
            "作者": "欧大任",
            "内容": "铜鞮葛公子，逢掖鲁诸生。淮海推能赋，江津返独行。\n剑鸣秋气早，马跃暮云平。看尔持双璧，秦人待客卿。"
        },
        {
            "标题": "送杨主簿之郢中",
            "作者": "欧大任",
            "内容": "绾绶宁亲去，途知捧檄长。土风连郢沔，江色入沮漳。\n射鸭堂皇下，栖鸾枳棘旁。孝廉新诏起，讵但似仇香。"
        },
        {
            "标题": "雪中送叶山人渡江归吴门 其一",
            "作者": "欧大任",
            "内容": "鹤氅雪华残，归舟笠泽寒。闭关不相送，贫病愧袁安。"
        },
        {
            "标题": "雪中送叶山人渡江归吴门 其二",
            "作者": "欧大任",
            "内容": "君寻杨子渡，正是嘉平月。我有一藤蓑，赠之钓江雪。"
        },
        {
            "标题": "送邵进士还馀姚",
            "作者": "欧大任",
            "内容": "冻浦岂堪别，戒舟先有期。沙鸿迎客过，园竹待君窥。\n雪暗梅梁石，江深孝女祠。北来如奏赋，须及射熊时。"
        },
        {
            "标题": "雪中送别姚元白还金陵",
            "作者": "欧大任",
            "内容": "寒城一以别，晓骑发卢沟。燕代千山过，关河大传游。\n鸡声惊叠鼓，雪片乱征裘。去听江南笛，应思倦客愁。"
        },
        {
            "标题": "芝林曲为御史大夫吴兴潘公作",
            "作者": "欧大任",
            "内容": "嵚崟嵎中山，毗以五色坛。瞱彼石桂英，璀璨于其间。\n明公昔栖遁，采之奉晨餐。上药西母授，长有好容颜。\n翩然出瑞世，日与夔龙班。岂必赤松游，方期龟鹤年。\n歌以言之，嵚崟嵎中山。"
        },
        {
            "标题": "送张山人英甫还永嘉二首 其一",
            "作者": "欧大任",
            "内容": "西风把袂白门前，回首长安二十年。舴艋渐分牛渚月，薜萝归去雁山烟。"
        },
        {
            "标题": "喜郭侍御还南台",
            "作者": "欧大任",
            "内容": "赐召旋于放逐馀，郭丹风采更谁如。亭边客认埋轮使，辇下人传谏猎书。\n葵藿雨心怀禁闼，云霄一日走锋车。已知主圣容臣直，咫尺青蒲拜玉除。"
        },
        {
            "标题": "送张羽王利州参军",
            "作者": "欧大任",
            "内容": "十年相见鬓成丝，燕柳偏逢谪宦时。江汉九歌谁忍听，风波一失尔何之。\n巴山月落啼猿急，蜀栈云深去马迟。莫道护军蛮府远，应知剑阁待铭诗。"
        },
        {
            "标题": "送张曹长仁甫出守淮安",
            "作者": "欧大任",
            "内容": "朅来东省共为郎，畿辅君行绾郡章。正借张纲平海垒，谁云汲黯卧淮阳。\n万家畚锸防河急，十道均输转饷长。问俗勤耕功不细，召归何以奏明光。"
        },
        {
            "标题": "王太史胤昌奉使上寿太夫人",
            "作者": "欧大任",
            "内容": "婺星元只傍三台，寿母华筵向此开。笙奏紫鸾千里至，书传青雀五云来。\n汝南月旦乡人重，洛下风烟使者回。会见汉宫师事礼，东征谁似大家才。"
        },
        {
            "标题": "送沈侍御转佥宪赴蜀",
            "作者": "欧大任",
            "内容": "西跃铜街马是骢，玺书擎出建章宫。巴江雪涨扬帆碧，秦栈花开引旆红。\n行部豸冠严执法，巡边龙节惯临戎。都亭一望频回首，从此双钩气更雄。"
        },
        {
            "标题": "送袁光禄邦表归葬太宜人合先大夫兆域",
            "作者": "欧大任",
            "内容": "啼乌万里怆悲襟，薤露西风岁又阴。九垄松楸儿泪尽，三朝纶綍主恩深。\n延陵碑古镌成玉，石窌封存郁似林。絮酒何人来下马，白茅应慰介休心。"
        },
        {
            "标题": "送张幼于还吴门",
            "作者": "欧大任",
            "内容": "双钩寒照白云天，离夜悲歌浊酒前。吴楚星分公路浦，江淮秋送孝廉船。\n岂堪苜蓿还相忆，几处蒹葭不可怜。知尔五湖烟水阔，陆沉金马是何年。"
        },
        {
            "标题": "送张羽王赴黎平",
            "作者": "欧大任",
            "内容": "一官三佐郡，谪宦更牂牁。暮雨传双泪，春莺听九歌。\n黔中秦道路，徼外汉山河。兰佩还堪赠，临湘忆汝多。"
        },
        {
            "标题": "送张山人英甫还永嘉二首 其二",
            "作者": "欧大任",
            "内容": "君自东瓯处士名，五言谁更问长城。青枫白雁江霜色，何限蒲帆送客情。"
        },
        {
            "标题": "送张山人碵夫游东岳",
            "作者": "欧大任",
            "内容": "支瓢不惮远，东谒泰山君。河带泠泠水，松栖片片云。\n玉书窗下诵，金策月中闻。归上诸儒议，千秋汉禅文。"
        },
        {
            "标题": "送韩行人柱甫使楚便还吴门兼寄张幼于",
            "作者": "欧大任",
            "内容": "使者出燕州，翩翩拥传游。珠旗云梦泽，玉笛武昌楼。\n雁去频经岁，鲈肥已及秋。报书张仲子，为我拂吴钩。"
        },
        {
            "标题": "送赵殿读汝迈副宪岭南兼寄沈比部",
            "作者": "欧大任",
            "内容": "秋宪劳君暂辍经，梅花万里未飘零。家开文苑天边郡，人望襜帷海上亭。\n去国西曹尊更绿，守官南史简能青。鲰生不敢私怀惠，斗下偏宜著客星。"
        },
        {
            "标题": "送苏君锡二首 其二",
            "作者": "欧大任",
            "内容": "日望江南路，秋风吹苧衣。钱唐君欲渡，应与雁同飞。"
        },
        {
            "标题": "藤州送姚太守继如之庆远",
            "作者": "欧大任",
            "内容": "西向宜州五马行，乍辞天北凤凰城。台郎暂借分符寄，骑省先推作赋名。\n遂使农田常积贮，不劳征戍远勤兵。藤江挥手频凝睇，经术还徵入汉京。"
        },
        {
            "标题": "寄朱怀庆",
            "作者": "欧大任",
            "内容": "岂谓长安别，飘蓬各远哉。君方怀魏阙，予亦下燕台。\n河内褰帷过，江东鼓柂来。秋鸿应早度，好寄八行裁。"
        },
        {
            "标题": "送苏君锡二首 其一",
            "作者": "欧大任",
            "内容": "伊阳下汝河，大淮望西浙。如何故乡人，却在他乡别。"
        },
        {
            "标题": "望苏门山长吟",
            "作者": "欧大任",
            "内容": "我行殷墟鄘卫间，访古一望苏门山。濯缨思向百泉上，悲风落日流潺湲。\n苏门先生久韬耀，土窟隐居睨嵩少。嵇阮叩之嘿不言，下山回首闻鸾啸。\n啸台隐隐白云层，本末披烟正可凭。青史百年书巧宦，徒惭柳下愧孙登。\n竹林七子沉酣处，空有山阳怀旧赋。拂衣便可巢云松，芒鞋桐帽吾将去。\n雪蓑道人期我游，弦琴读易苏门秋。早向浮丘知相鹤，幸从庄叟悟牺牛。"
        },
        {
            "标题": "郭山人游囊杂咏六首 其二 杖",
            "作者": "欧大任",
            "内容": "仙人扶绿玉，时亦铿然叩。振动三界中，烟霞一灵寿。"
        },
        {
            "标题": "小除日作",
            "作者": "欧大任",
            "内容": "岁律忽将尽，愁多鬓欲霜。半生无下秩，万事只沧浪。\n才最居人后，閒惟侍母傍。佯狂歌凤叟，贫病祝鸡乡。\n春色梅边入，年华雨里长。随时归海畔，畏客卧山房。\n筋力追欢异，生涯旧业荒。教儿添耒耜，合耦事耕桑。\n暂喜同瘖士，何因作漫郎。逢新知有日，端拱在明堂。"
        },
        {
            "标题": "黎秘书席上赠李少虚之官赤岩",
            "作者": "欧大任",
            "内容": "长安腊月送行客，雪中命酒秘书宅。客行路出八闽西，赠言岂有绕朝策。\n前年岛奴犹未平，郡县纷纷皆甲兵。岩前吹角边军集，城上鸣铙老将行。\n岛奴今已悔祸久，闽中咸奏凯歌声。客为南海李少虚，谢家之亲黎秘书。\n请缨岂是抱关吏，佩印那辞乘传车。风尘止可树勋伐，今人古人何不如。\n吾闻桐乡朱邑本啬夫，阳夏黄霸曾游徼。客行上马须早驱，慷慨岂道功名小。"
        },
        {
            "标题": "云梦行答孙兆孺时余将之金陵",
            "作者": "欧大任",
            "内容": "三苗刀耕火为种，辰沅南北襄郧控。大荒几劫尚窈冥，元气千年犹澒洞。\n柑橘茶椒地效珍，丹银齿革时修贡。衡山洞庭天地雄，楚人七泽开云梦。\n云梦周阹幕阜长，华容赋客有孙郎。家学自称牛马走，丈成叠见凤麟祥。\n只云何点辞婚宦，早与周颙卜草堂。霸陵昔遇韩康过，洛下偏知蓟子藏。\n别去游吴更游楚，寄我诗如新乐府。荆山尺玉几回看，南海一珠宁足数。\n扁舟我亦下金陵，江到巴丘第几程。新亭作客如安石，零雨何人和子荆。\n君不见云梦珠旗秋猎路，思君只诵相如赋。"
        },
        {
            "标题": "夏太常画竹引为冯用唯赋",
            "作者": "欧大任",
            "内容": "冯郎慕竹世希有，桑梓园中攀玩久。云是先人旧所题，手泽犹存言不朽。\n今晨访我芙蓉溪，玉轴青绫手自携。开图忽见夏卿画，挂向堂中色惨悽。\n吁嗟此幅不易得，败素残缣俱可惜。蜩蝮蛇蚹古所难，坡陀沙屿今虚忆。\n雾干霏霏洒不乾，风梢瑟瑟暗生寒。鹧鸪啼处雨声急，帝子愁时春日残。\n修篁密筱阴翠满，咫尺由来千里远。西风何处洞庭秋，白云回首潇湘晚。\n君不见文洋州，筼筜谷中谁可俦。渭滨千亩有馀地，彭城一派无奔流。\n又不见萧协律，幽姿远思谁能匹。天竺寺前烟杳冥，湘妃庙口云沾湿。\n萧郎华彩已彫零，文守丹青漫有名。黄筌赵頫不可作，千载坛场惟夏卿。\n冯郎对此山轩下，琼玖琅玕宁论价。玉树应留彩凤栖，沧溟会见神龙化。\n君家世德重当时，卫武风流淇澳诗。青霄更拂三花树，湛露同沾万岁枝。"
        },
        {
            "标题": "采石谒太白祠",
            "作者": "欧大任",
            "内容": "庙题江上客，船是酒中仙。虎口虽曾脱，蛾眉自可怜。\n醉深秋浦月，梦失夜郎天。恨切枫林黑，西川哭杜鹃。"
        },
        {
            "标题": "送陈给舍懋脩量移绍兴郡丞",
            "作者": "欧大任",
            "内容": "十年琐闼伏青蒲，封事何如贾大夫。一出云霄容折槛，却令名姓佐分符。\n行探禹穴金为简，坐啸稽山镜作湖。咫尺更逢前席召，帝城春似汉西都。"
        },
        {
            "标题": "过沈太史肩吾饮话江淮旧事",
            "作者": "欧大任",
            "内容": "雨后城西策马寻，故人今喜在词林。交论羁旅同盟日，病许驱驰异代心。\n江上箫声劳梦寐，石头书札付浮沉。先登努力君能事，执辔中原念独深。"
        },
        {
            "标题": "题玉洞桃花图赠大司空蔡公",
            "作者": "欧大任",
            "内容": "赤墀委佩更珊珊，五十曾登汉将坛。胡骑早闻安石墅，洛师犹忆惠文冠。\n关门紫气何人候，湖水扁舟异日看。万树桃花天目上，山炉应熟九还丹。"
        },
        {
            "标题": "题杨太宰桃花岭",
            "作者": "欧大任",
            "内容": "海上花开半岭红，仙源应与武陵通。天将衡鉴咨山宰，世以安危寄令公。\n启事建章朱树侧，归心度索绮霞中。恩深正在弘农日，讵但名园洛下同。"
        },
        {
            "标题": "滕王阁送邓巴州二首 其二",
            "作者": "欧大任",
            "内容": "君去西川路，知余滞楚乡。巴江书莫寄，九派是浔阳。"
        },
        {
            "标题": "滕王阁送邓巴州二首 其一",
            "作者": "欧大任",
            "内容": "南浦不可望，潇湘何处秋。好将明主意，露冕入巴州。"
        },
        {
            "标题": "题画赠蔡比部子木",
            "作者": "欧大任",
            "内容": "远目凝椒浦，扁舟下桂潭。青天鸿雁起，秋色满江南。"
        },
        {
            "标题": "答顾参军大宁见寄",
            "作者": "欧大任",
            "内容": "尺素关城意气亲，夕云西北起鳞鳞。息烽莫问幽州戍，击筑多逢易水人。\n马市久安书未奏，军持一笑醉偏真。谁知上谷颜咨议，五岳相从已结邻。"
        },
        {
            "标题": "答豫草五宗侯五首 其二 答贞吉",
            "作者": "欧大任",
            "内容": "一身匏不系，闻尔遂跻攀。杖屦麻源上，风云阁皂间。\n兴公传丽赋，康乐爱名山。莫似登缑氏，空能七日还。"
        },
        {
            "标题": "题冯元用先处士云洞图",
            "作者": "欧大任",
            "内容": "湾上深居傍翠峦，无心出岫学龙蟠。参差勾漏岩头过，缥缈朱明洞口看。\n石削綵分千树色，瀑悬軿度万峰寒。庞公奕世冠簪贵，沛作甘霖自不难。"
        },
        {
            "标题": "登海岱楼寄永平陈兵宪道襄时辽左有警",
            "作者": "欧大任",
            "内容": "卢龙东望太行孤，重镇今劳汉大夫。此日楼船沧海戍，如山刍粟九关符。\n檄成赤羽飞防塞，赐有彤弓挽射胡。投笔曾闻班定远，不知谁向府中趋。"
        },
        {
            "标题": "题画美人",
            "作者": "欧大任",
            "内容": "吹罢鸾箫斗柄高，旧人惟有薜阳陶。翻思十载扬州月，曾照船头白锦袍。"
        },
        {
            "标题": "倾盖亭八韵",
            "作者": "欧大任",
            "内容": "嘉会自不偶，宾来盖可倾。亭因开径筑，楼以看山成。\n珠树门交翠，瑶花井并清。吕园能共灌，郑谷欲深耕。\n隐已携莱妇，游宁学尚平。畦蔬当列鼎，家酿足飞觥。\n颇有栖林约，犹多置驿情。怜予曾宿客，再访辟疆行。"
        },
        {
            "标题": "题洞庭渔家图",
            "作者": "欧大任",
            "内容": "岳州西望洞庭山，万里烟波羡汝闲。湖上卖鱼仍买酒，钓船犹载夕阳还。"
        },
        {
            "标题": "题礼公墨竹赠洪元虚",
            "作者": "欧大任",
            "内容": "梅是沙弥蜜是师，长干弟子已传衣。毫端无数青鸾尾，半似瑶池月下飞。"
        },
        {
            "标题": "顾司勋席上送游宗振还莆田",
            "作者": "欧大任",
            "内容": "顾荣宾履盛如云，尔去南寻沧海君。傥忆江东未归客，莫令鸿雁不相闻。"
        },
        {
            "标题": "题礼公画竹二首 其二",
            "作者": "欧大任",
            "内容": "不二是法门，悟者阿罗汉。一枝青琅玕，孤峰白云涧。"
        },
        {
            "标题": "题礼公画竹二首 其一",
            "作者": "欧大任",
            "内容": "海上洛迦山，现我大士影。萧萧翠竹风，此中有深省。"
        },
        {
            "标题": "题马远画菜",
            "作者": "欧大任",
            "内容": "篱门膏雨一畦春，酒醒偏宜菜甲新。谁似先生盘苜蓿，于陵甘作灌园人。"
        },
        {
            "标题": "洛西楼怀岑给事叶侍御",
            "作者": "欧大任",
            "内容": "回磴层云睥睨愁，为君孤眺独夷犹。关门西引三峰色，河水东悬万里流。\n卷幔绿吹榆柳细，开尊红映杏花稠。春深远作他乡客，满目风尘易倦游。"
        },
        {
            "标题": "题十八学士图",
            "作者": "欧大任",
            "内容": "佩玉锵锵蹑凤翎，神山何以集仙灵。日高天策将军府，春满瀛洲学士亭。\n夹仗西城麾武骑，卷帘北斗映文星。晋阳启运词华在，想像丹青入杳冥。"
        },
        {
            "标题": "沈封君隐居巽洲其子祠部君索题",
            "作者": "欧大任",
            "内容": "玉湖湖上水，种竹忽成洲。君是沈麟士，功曹宁足留。\n持竿风渚晚，吹笛卞山秋。玄散何年赋，云虹应独游。"
        },
        {
            "标题": "题朱贞吉蝉雀画扇",
            "作者": "欧大任",
            "内容": "东吴顾陆让精工，曾赐庐江小褚公。敢与滕王论蛱蝶，西山南浦柳丝风。"
        },
        {
            "标题": "题太玄观道士壁",
            "作者": "欧大任",
            "内容": "羽客持经白日长，石门阴洞楚云凉。空闻丹伏降龙虎，何处箫声下凤凰。"
        },
        {
            "标题": "雪夜同惟敬饯别彦国还卢龙得高字",
            "作者": "欧大任",
            "内容": "浊酒寒宵共尔曹，明朝东去客途劳。山窥上谷孤城月，关倚玄菟万里涛。\n黄竹当歌燕雪积，白云随骑朔风高。期君早献甘泉赋，金马词臣待彩毫。"
        },
        {
            "标题": "新秋陪黎惟敬宴迷楼得帆字",
            "作者": "欧大任",
            "内容": "亭皋落叶乱枫杉，拥传来游得并骖。骤雨千山泉并下，高楼双树日犹衔。\n隋堤南走荒金埒，汴水西流散锦帆。平楚萧条君更望，莫因离别湿青衫。"
        },
        {
            "标题": "题西洲精舍图",
            "作者": "欧大任",
            "内容": "精庐新卜蓼花洲，隐几萧然已觉秋。坞西有客期未至，日暮临流看白鸥。"
        },
        {
            "标题": "答臧博士晋叔荆州见寄",
            "作者": "欧大任",
            "内容": "昔从法署颇经年，尚记持觞芍药前。南郡儒生劳绛帐，西京宾客待青毡。\n登楼赋倚荆江月，握管书题郢树烟。留省为郎头欲白，忆君何日奏甘泉。"
        },
        {
            "标题": "午日饮李宛平宅得支字",
            "作者": "欧大任",
            "内容": "班行散玉墀，明府幸相期。席上双盘艾，花前五色丝。\n歌停官烛送，酒给俸钱支。醉忆江乡客，芙蓉正满池。"
        },
        {
            "标题": "宿寿公禅房",
            "作者": "欧大任",
            "内容": "王泉初解辔，松院揖方袍。地远祇林静，天空禅月高。\n楼真知道在，息影觉心劳。且伴山僧宿，西湖听夜涛。"
        },
        {
            "标题": "题李鸿胪山水障子四首 其一",
            "作者": "欧大任",
            "内容": "红杏开时杨柳新，乐游原外曲江春。锦袍醉插宫花去，马上风流第一人。"
        },
        {
            "标题": "题邵汝恒据梧轩",
            "作者": "欧大任",
            "内容": "树下机方息，嗒然唯浊醪。世今嗟物役，君已解天韬。\n稍得樗全幸，宁知磬折劳。松萝看不厌，行弄白云高。"
        },
        {
            "标题": "题关元诚所藏赵观四景画 其四",
            "作者": "欧大任",
            "内容": "蹇驴倦仆朔风寒，路远翻愁雪未乾。此去寻梅因觅句，灞陵桥上几回看。"
        },
        {
            "标题": "九日入道园山谒先君墓焚遗集志感",
            "作者": "欧大任",
            "内容": "悽怆感霜露，东阡泪满裾。眠牛看迤逦，下马觉萧疏。\n菊荐精禋上，蒲编手泽馀。昌言嗟董袭，封禅待相如。\n墓有中郎笔，山藏太史书。诗庭虚旧位，玄冢望精庐。\n终愧泷冈表，空趋万石闾。平生风木恨，攀恋似皋鱼。"
        },
        {
            "标题": "马仲高郑康明陈寅衷乘舟见访",
            "作者": "欧大任",
            "内容": "倒屣相看见面稀，椷诗三度寄林扉。郫中酒为扬雄载，镜里船逢贺监归。\n津树不堪频欲别，江鸥何事忽群飞。殷勤缟带君犹赠，浅薄那能报纻衣。"
        },
        {
            "标题": "赋得天都峰赠高徽州",
            "作者": "欧大任",
            "内容": "黄山秀拔青冥中，天都之峰何穹窿。高居特室群真集，玉佩珊珊度碧空。\n嶙峋直上三千丈，星辰可蹑日可望。风落钧天帝畤前，瀑飞积雪神皋上。\n名山雄镇胡为哉，明牧应求济世才。华阴京兆徵恢出，石室成都待朕开。\n济阳高君岂其胤，麟符作守新安郡。五马纡临紫气遥，尺书召入甘泉近。\n君不见容成氏浮丘公，行随绛节轩辕宫。圣主明堂朝列辟，岂劳旌驭过崆峒。"
        },
        {
            "标题": "御史大夫吴兴潘公治河功成恩授诰命",
            "作者": "欧大任",
            "内容": "司水今尊总宪权，负薪楗竹向风烟。劳多禹绩随山日，恩似尧封锡壤年。\n飞挽军储盈百万，河渠奏牍纪三千。召归正协台衡望，虎拜行瞻衮冕前。"
        },
        {
            "标题": "浮丘八景 其一 紫烟楼",
            "作者": "欧大任",
            "内容": "冥冥洞壑青，漠漠山烟紫。仙人驷苍虬，忽向神霄起。"
        },
        {
            "标题": "田舍二首 其一",
            "作者": "欧大任",
            "内容": "结庐向东皋，僻居绝尘鞅。夙晨巾我车，蓑笠时独往。\n禾苗动绪风，田畴亦已广。秉耒良自勤，烹葵事晨饷。\n烟火欢新炊，浊醪洽邻党。百年尚悠悠，所愿谐心赏。"
        },
        {
            "标题": "铁泉庵",
            "作者": "欧大任",
            "内容": "岩前旧是子云家，门掩悲泉一道斜。石室竟藏高士传，山园犹种故侯瓜。\n虎看丹灶多年火，树挂诗瓢几度花。小草尚惭曾出洞，至今猿鸟怨烟霞。"
        },
        {
            "标题": "送陈宪副道襄备兵天雄",
            "作者": "欧大任",
            "内容": "玺书亲捧出彤闱，三辅屯兵护汉畿。大陆秋驱雕马去，浊漳寒挂玉龙飞。\n楼前清啸听芦管，戍后严更列羽旂。曾是十年持斧地，内台今召使君归。"
        },
        {
            "标题": "田舍二首 其二",
            "作者": "欧大任",
            "内容": "人事夙昔寡，林野多欢娱。衣食计不免，山泽久已癯。\n屏迹展奇兴，茅庐带荒墟。墙下植桑柘，蚕月得所须。\n未谋千日酒，且有三岁畬。缅怀古田舍，终欲从君居。"
        },
        {
            "标题": "听蝉篇",
            "作者": "欧大任",
            "内容": "滑州城东淮水边，杨柳阴阴万树蝉。轻身蔽叶人难见，乱噪临风客最怜。\n客途忘远近，故乡隔音问。一岁复一年，离愁复离恨。\n沟水东西割断流，关山南北栖何郡。尘中空缁谢生衣，镜前独感潘郎鬓。\n何年星散出长安，阁道钩陈夜夜看。玉植青葱临壁沼，金芝璀璨照铜盘。\n当时雍畤观麟角，只道文成食马肝。扼死东来多羽客，凿空西去半貂冠。\n温室敢言高树异，上林欲借一枝难。归来乎，歌独漉，东方颇有三千牍。\n甘泉宫，荐白鹿。太液池，下黄鹄。憔悴公车献赋人，因思落叶哀蝉曲。"
        },
        {
            "标题": "赐休始出尚书省",
            "作者": "欧大任",
            "内容": "十载冠簪恋建章，岂能经术老为郎。去从酒母双茅狗，归问仙人五穗羊。\n黄发几家犹旧客，白云何处是吾乡。候门稚子欢迎日，千树梅花一草堂。"
        },
        {
            "标题": "雪中同惟敬约卿集休承寓舍得君字",
            "作者": "欧大任",
            "内容": "乘兴元非远，淩寒一访君。万山驱白凤，千里暗黄云。\n客计毡同冷，羁愁酒易醺。蓟梅还共赋，抗手即离群。"
        },
        {
            "标题": "小楼初成陆华甫同登有作",
            "作者": "欧大任",
            "内容": "海上楼成倚啸台，风流河朔几人来。稍呼江鹳偏能下，何处秋涛不壮哉。\n病起五湖行欲乞，家贫三径待谁开。君看天地容高枕，岂向烟霞负酒杯。"
        },
        {
            "标题": "宋郡丞季鹰邀饮署中同华父得吟字",
            "作者": "欧大任",
            "内容": "雄郡开名胜，三年我甫寻。池渟浈水出，窗纳岭云深。\n客里多吴语，尊前半越吟。淹留堪水夜，一慰故人心。"
        },
        {
            "标题": "同陆华父邵长孺集何少愚侍御日宜园",
            "作者": "欧大任",
            "内容": "避骢不记是何年，折节邀宾意独偏。席下溪声长㶁㶁，雨中萝色净娟娟。\n问多奇字今无酒，抚亦孤琴久不弦。江左仲言称上驷，风流谁得共櫜鞬。"
        },
        {
            "标题": "访顾仲长山居",
            "作者": "欧大任",
            "内容": "策杖寻君日，忻逢搦管閒。恩疏双凤阙，迹远九龙山。\n石室名曾勒，岩窗草屡删。相将怜戢羽，吾亦倦飞还。"
        },
        {
            "标题": "春日同社诸公集道院咏雪得庭字",
            "作者": "欧大任",
            "内容": "岁献云含白，春回树失青。鸾骖停玉笥，鹤氅肃金庭。\n梅萼丛丛湿，松枝片片零。何当笙磬发，同听蕊珠经。"
        },
        {
            "标题": "同罗曜文夜饮从弟华宅",
            "作者": "欧大任",
            "内容": "闻有一斗酒，相携倒接䍦。主人非北海，词客似南皮。\n山月照弹瑟，溪风吹钓丝。秋怀今夕赋，偏赏惠连诗。"
        },
        {
            "标题": "闻子与入贺不果怅然有怀同敬美作",
            "作者": "欧大任",
            "内容": "十载飘零涕泪残，几传消息满长安。无诸城远秋相忆，督亢亭荒月自看。\n岳牧瑞难逢尔辑，风尘冠更待谁弹。即今万事俱华发，欲伴东溟一钓竿。"
        },
        {
            "标题": "诚意伯刘国祯招饮同郑光禄赵舍人集",
            "作者": "欧大任",
            "内容": "宗稷勋臣旧，君称文武才。簪巾羊祜出，笔札谷云来。\n芝曲从人问，松醪为客开。交游馀二纪，重上秣陵台。"
        },
        {
            "标题": "立春日同诸僚集黄都水督芦署中",
            "作者": "欧大任",
            "内容": "筵开西署绮窗寒，何限梅花水部看。绛雪不妨销夜烛，青丝犹自簇春盘。\n忆从北阙千官会，驭得东皇万国欢。谁道紫宸车马隔，由来江左旧长安。"
        },
        {
            "标题": "晓过西林寺",
            "作者": "欧大任",
            "内容": "峰头雪霁日初升，扶策西林问上乘。高阁残经千劫火，空山孤塔几传灯。\n青莲旧迹谁为主，白鹿曾游不记僧。笑忆柴桑犹强出，十年心寄白云层。"
        },
        {
            "标题": "冬日康裕卿沈箕仲邵长孺燕维翰沈长孺过集迟余君房光顾吾不至",
            "作者": "欧大任",
            "内容": "杜曲能停辔，燕歌且进杯。书曾藜杖过，饮以布衣来。\n二仲期难至，谐君坐莫回。鸱夷吾欲赋，终愧子云才。"
        },
        {
            "标题": "酬吴叔承歙砚歌",
            "作者": "欧大任",
            "内容": "竹西尺素使者还，锦囊什袭款我关。忽割紫云落书几，已看青玉临屏山。\n歙西龙尾深溪石，黼形縠理秋空碧。曾是岚蒸露浥来，尚澄波荡星涵色。\n记得铭题汴宋时，玉堂学士臣苏轼。君今此砚罗纹光，拂拭犹似风字长。\n泗滨浮磬讵俦辈，蓝田尺璧差等量。青州红线铜雀瓦，吾家端岩羞雁行。\n金昆得此视眉子，陶泓毛颖欢一堂。故人清班扈丹陛，八千里外怀迢递。\n磨铅谓可笺虫鱼，涴壁未能成篆隶。何以报之永绸缪，茅斋四顾惟萝薜。\n迂我已谢子墨卿，寄君欲写华严偈。"
        },
        {
            "标题": "答吴伯纶问病",
            "作者": "欧大任",
            "内容": "已谢维摩问，劳君忆病身。莺啼孤榻近，雁过尺书频。\n把袂曾同咏，论心孰可亲。江皋时极目，烟树几迷津。"
        },
        {
            "标题": "岭上谒张文献公祠",
            "作者": "欧大任",
            "内容": "南人谁爰立，公始相开元。忠岂酬金鉴，恩空下剑门。\n衣冠通德里，桑梓曲江园。父老修秦腊，还来奠桂尊。"
        },
        {
            "标题": "挽陈子野",
            "作者": "欧大任",
            "内容": "秋早闻君病，吾来哭盖棺。垂纶江雨急，邀笛阁云寒。\n阶下兰先悴，屏间竹未残。不知何事业，人作太丘看。"
        },
        {
            "标题": "寄邹学宪彦吉王山人大",
            "作者": "欧大任",
            "内容": "太白山高表晋陵，一时坛坫已同登。近来海内为长句，谁似江东有中兴。\n羁旅知从吴下客，羼提何异雁门僧。相思欲寄双鱼去，十月梁溪尚未冰。"
        },
        {
            "标题": "酬邹学宪彦吉见寄",
            "作者": "欧大任",
            "内容": "倦游吾已谢归耕，何意君先解印行。鞭弭十年怀旧侣，蘼芜千里寄同声。\n江淹閒就闽南赋，邹湛宁知岘首名。闻道青箱家学盛，七经还出授诸生。"
        },
        {
            "标题": "王中丞挽歌 其一",
            "作者": "欧大任",
            "内容": "麟阁图空在，龙城战已危。死绥何所望，投杼竟深疑。\n风惨将军树，云愁太白旗。主恩昭洗日，应不恨鸱夷。"
        },
        {
            "标题": "陈使君敬甫张进士于皋过斋中对菊",
            "作者": "欧大任",
            "内容": "僻居冠盖肯同游，花似柴桑烂熳秋。久客岂知逢使者，故人犹自得江州。\n天青杖底嵩云落，霜白尊前汝水流。南望峭帆归欲去，宦情何处不沧洲。"
        },
        {
            "标题": "答王中丞元美郧阳见寄三首 其二",
            "作者": "欧大任",
            "内容": "郧乡西北望秦中，楚客悲秋赋自工。七泽旌旗新校猎，登台何处不雄风。"
        },
        {
            "标题": "答王中丞元美郧阳见寄三首 其一",
            "作者": "欧大任",
            "内容": "征南开府最能文，春雁归时一札闻。纵使郢中歌是雪，风流谁更似王君。"
        },
        {
            "标题": "王中丞挽歌 其二",
            "作者": "欧大任",
            "内容": "数奇军失路，落日哭苍天。楚些招魂夕，吴钩赐葬年。\n战犹思钜鹿，冢已像祁连。部曲伤心处，松楸万树烟。"
        },
        {
            "标题": "晚霁过梅关",
            "作者": "欧大任",
            "内容": "千峰收积雨，迢递出梅关。日向猿声落，人从鸟道还。\n中原开障塞，南海控瓯蛮。万国来王会，秋风战马闲。"
        },
        {
            "标题": "送蔡参军赴真州",
            "作者": "欧大任",
            "内容": "淮海上游张地图，大江何况涌城隅。白沙渡口千帆急，皂角林前片月孤。\n曾下楼船沉铁锁，至今军府握铜符。看君岂但芜城赋，掌记才名在两都。"
        },
        {
            "标题": "晚霁过梅关",
            "作者": "欧大任",
            "内容": "千峰留晚色，迢递出梅关。日向猿声落，人从鸟道还。中原开岭徼，南海控瓯蛮。万国来王会，秋风战马闲。"
        },
        {
            "标题": "清明日过万安县",
            "作者": "欧大任",
            "内容": "节序过寒食，扁舟客更愁。他乡对童仆，故国忆松楸。\n暮雨江边树，春莺水上楼。凭高独凝睇，把酒意悠悠。"
        },
        {
            "标题": "酬姚元白画梅见寄",
            "作者": "欧大任",
            "内容": "不见故人久，梅花何处秋。溪园开白下，法署似扬州。\n把笔鹅群阁，巡檐鹤氅裘。南归吾计决，相忆在罗浮。"
        },
        {
            "标题": "越王台与陈五别",
            "作者": "欧大任",
            "内容": "登高聊送远，惆怅欲沾衣。江晚征鸿度，关寒落叶飞。\n粤台曾北望，汉使已西归。君去看衰草，无劳怨夕晖。"
        },
        {
            "标题": "陪陆华父诸君集舍弟经季海霞阁池上",
            "作者": "欧大任",
            "内容": "白社能频访，乌衣亦可游。花含三径色，木落一庭秋。\n海鹤寒相傍，山池澹不流。持觞遥问月，犹自恋沧洲。"
        },
        {
            "标题": "张侍御按浙还京吴侍御见招同饮万金吾园中因病不赴 其一",
            "作者": "欧大任",
            "内容": "红药花边遣骑迎，青丝空返独含情。曲中一片西湖月，閒杀文园病马卿。"
        },
        {
            "标题": "观志公像",
            "作者": "欧大任",
            "内容": "裙帽沙门负杖迟，金刚菩萨去何时。庄严笑遇王居士，字字钟山葬塔碑。"
        },
        {
            "标题": "宫詹王公斋中同魏季朗赏梅花",
            "作者": "欧大任",
            "内容": "蓟北新移茂苑栽，寒深东阁几花开。似怜大庾山人色，无论扬州水部才。\n紫禁晴云犹自落，玉缸春酒为谁来。思归一枕罗浮石，翠羽飞飞见日台。"
        },
        {
            "标题": "王母歌寿黎母太夫人",
            "作者": "欧大任",
            "内容": "峨峨天上三珠宫，琳庭贝阙交玲珑，扶桑若木生西东。\n朱光反射银汉侧，青雀翻飞明月中。椷书咫尺报蓬莱，王母西从瑶水来。\n戴胜之冠切云笄，珣玗双佩秋兰裁。青娥三千不可以约略，后先婀娜纷趋陪。\n烟軿电毂一时集，手翳琼枝胡至哉。斯时琪花散空碧，绿幢卒葆忽生色，枣熟如瓜宴瑶席。\n吸沆瀣兮食紫虹，左流霞兮右金液。双成指顾三千娥，迭歌侑酌觞不息。\n须臾又转绛节朝，天津两旗河鼓遥。湘妃和神起阳瑟，秦女按节来吹箫。\n鸾匏鹤笛合九奏，电裳舞袖回风飘。南岳夫人笑相邀，麻姑赴会不待招，武夷曾孙歌且谣。\n罗浮仙峰四百三十二，青玉为坛铁为桥，王母来往常逍遥。\n飞云我忆蓬莱阁，儿时迎拜骖黄鹤。玉箱欲纪王母年，金门且问东方朔。"
        },
        {
            "标题": "题日本人画王母图",
            "作者": "欧大任",
            "内容": "西望瑶池五色霞，海东开遍露桃花。长安自昔神仙宅，青鸟飞来入汉家。"
        },
        {
            "标题": "送何太仆入贺还平凉",
            "作者": "欧大任",
            "内容": "长安何处望萧关，醉里燕歌一解颜。辑瑞北来趋魏阙，封轺西去过秦山。\n城连上郡羌胡远，马饱中原战伐闲。乘障莫嗟边吏苦，玺书行召护军还。"
        },
        {
            "标题": "望武阳寄余德甫",
            "作者": "欧大任",
            "内容": "尺书何处问加餐，溢米荒庐一布冠。尉氏骨今柴并立，介休刍与玉同看。\n哭来玄冢啼乌急，病后青山策马难。惟有白华堪寄汝，烟波西阻武阳寒。"
        },
        {
            "标题": "送沈纯甫谪戍雷州",
            "作者": "欧大任",
            "内容": "负戈慷慨出京华，槜李南过莫问家。万死馀生惟世谛，孤臣何地不天涯。\n寻山应见罗浮凤，去国还看大庾花。前席贾生归有日，赋成那用学长沙。"
        },
        {
            "标题": "答张乾甫二首 其一",
            "作者": "欧大任",
            "内容": "俯仰人间世，经年客未还。不堪持手版，马上望嵩山。"
        },
        {
            "标题": "同王子新陈世鸣徐伯元卫朝卿晚游燕子矶",
            "作者": "欧大任",
            "内容": "金尊开梵阁，皂盖俯芳洲。日落青山远，江寒白雪流。\n楚云归浦晚，胡雁带边秋。为谢朱门客，将持宝剑游。"
        },
        {
            "标题": "雪中同梁彦国过文寿承学舍",
            "作者": "欧大任",
            "内容": "袖中怀刺倦尘沙，清晓寻君坐日斜。客食空斋惟苜蓿，宦情高阁有梅花。\n庭阴独下孤山鹤，禁雪遥栖万树鸦。经学汉儒推博士，何人江左更名家。"
        },
        {
            "标题": "王元美闻予转虞部见寄二首 其一",
            "作者": "欧大任",
            "内容": "尔宅金庭近，楼居夏亦凉。智锋挥宿障，慧炬照迷方。\n桂父贲禺外，茅君句曲旁。山虞应可笑，岂是汉冯郎。"
        },
        {
            "标题": "陵事毕游太初谢汉甫往游西山余畏风先还因怀二子",
            "作者": "欧大任",
            "内容": "灵旗萧飒望珠衣，寝殿高寒锁玉扉。茅蕝九筵鐏俎彻，松门千炬佩环归。\n急飙晓骑期难就，芳草春山愿已违。想得骖驔连辔远，双凫应向五云飞。"
        },
        {
            "标题": "王元美闻予转虞部见寄二首 其二",
            "作者": "欧大任",
            "内容": "游仙劳远梦，招隐寄操觚。坛下毛公石，帆前范蠡湖。\n学将参小品，书未著潜夫。黄鹄空相望，翩翩肯载无。"
        },
        {
            "标题": "过吴幼安窥豹馆同余伯祥姚叙卿陆无从",
            "作者": "欧大任",
            "内容": "白下称诗旧有名，爱君文杏馆初成。垆头一醉狂奴态，匕首双投国士情。\n词赋雁行推渐长，江湖鱼服敢相轻。萍花荇叶堪携手，何用浮沉托外兵。"
        },
        {
            "标题": "同沈懋学王仪甫过吴子充留酌",
            "作者": "欧大任",
            "内容": "日暮长安道，纷纷车马多。高阳频觅酒，燕市且酣歌。\n玄白宁劳问，风尘奈尔何。穷交吴季子，犹得共烟萝。"
        },
        {
            "标题": "送陈大赴清远兼寄杨维舟",
            "作者": "欧大任",
            "内容": "寺里题名杨柳新，君游中宿更逢春。遥知杨子谈经处，共向山阿忆美人。"
        },
        {
            "标题": "显恩寺馆雨中和答黄僚长君庆",
            "作者": "欧大任",
            "内容": "十里垂杨督亢亭，爱君诗句破沉冥。能从函谷占真气，愧似金门隐岁星。\n含景未酬腰下剑，阴符新解箧中经。荒斋细雨愁沾湿，谁遣青丝绾玉瓶。"
        },
        {
            "标题": "衮州楼上闻晓角",
            "作者": "欧大任",
            "内容": "龟蒙山畔鲁城东，春晓飞花似雪中。画角岂堪征客听，断肠不必待秋风。"
        },
        {
            "标题": "度岭怀钱汝瞻沈纯甫黎惟仁诸君",
            "作者": "欧大任",
            "内容": "粤江三醉故人觞，立马关前一望乡。袅缀白云千垒石，飘零孤剑万家霜。\n别来痴岂谙时事，老去歌堪傍酒狂。无赖征鸿飞欲尽，那能相忆不沾裳。"
        },
        {
            "标题": "燕京卧病书怀五首 其三",
            "作者": "欧大任",
            "内容": "问讯沧江上，疮痍日可怜。射潮喧弩士，下濑请戈船。\n刍粟深忧里，冠缨醉影边。飨军曾不乏，今借水衡钱。"
        },
        {
            "标题": "燕京卧病书怀五首 其二",
            "作者": "欧大任",
            "内容": "都养吾能给，长安旅食馀。人怜贫仲叔，客笑病相如。\n三谢雕胡饭，频窥贝叶书。白头思牧豕，只合在田庐。"
        },
        {
            "标题": "燕京卧病书怀五首 其四",
            "作者": "欧大任",
            "内容": "辛苦防倭戍，千夫愤未消。国威虽不损，师律恐成骄。\n星垒连江雾，云旗蔽海潮。东南堪一尉，深仗圣明朝。"
        },
        {
            "标题": "汤义仍至闻丁右武已次扬州时邹尔瞻莅比部三月矣予将归岭外留赠三君子 其二",
            "作者": "欧大任",
            "内容": "太博曾封事，都官尚诤辞。风霜千字挟，江汉九歌遗。\n但可袁丝饮，宁知贾傅悲。扁舟吾引去，何以寄相思。"
        },
        {
            "标题": "燕京卧病书怀五首 其五",
            "作者": "欧大任",
            "内容": "伏枕惊还喜，天颜一笑开。露桃方朔献，白鹿叔卿来。\n灵圉多留馆，通天更筑台。岂堪沧水使，容易奏蓬莱。"
        },
        {
            "标题": "海鸥篇",
            "作者": "欧大任",
            "内容": "蜉蝣不知夕，蟪蛄不知春。醯鸡局瓮天，斥鴳骄溟鲲。\n鹪鹩翳林枝，四顾无凤麟。鲁人薄东家，邺人厌西门。\n云士难方朔，公孙睨辕君。租徕山上松，风霜化为薪。\n执戟久不调，巧宦嗟何人。世路方崄巇，量已贵识真。\n楩梓栋梁材，奚用荆与榛。蛟龙变化时，焉知蛭与螾。\n扬蛾非少年，戢羽全其身。翩翩鲁连子，海鸥谁可驯。"
        },
        {
            "标题": "汤义仍至闻丁右武已次扬州时邹尔瞻莅比部三月矣予将归岭外留赠三君子 其一",
            "作者": "欧大任",
            "内容": "江东文物盛，千古足吾徒。岂必周司乐，何伤楚大夫。\n鴸虽怜远客，马自识长途。欲待群贤赋，秋风已忆鲈。"
        },
        {
            "标题": "燕京卧病书怀五首 其一",
            "作者": "欧大任",
            "内容": "梦里潘舆远，三年侍奉违。灵台深寄宿，上国久思归。\n儿懒忧渔钓，家贫念蕨薇。何因常负米，朝夕傍慈闱。"
        },
        {
            "标题": "秦淮卧雪斋",
            "作者": "欧大任",
            "内容": "晋家东府城，临流万竿竹。雪深骑尉居，今在秦淮曲。\n淮边夹水栅为塘，朱雀门前旧有航。数椽刘瓛先生宅，宁似萧萧卧雪堂。"
        },
        {
            "标题": "广陵怀古二十首 其三 芜城",
            "作者": "欧大任",
            "内容": "邹阳一洒泪，书在竟谁看。落日荒城草，西风井径寒。"
        },
        {
            "标题": "保昌黄明府邀饮因念亡友傅木虚",
            "作者": "欧大任",
            "内容": "词伯今为令，开尊爱客过。岁阴江树冷，山色县斋多。\n双舄知将去，三枫更若何。因君谈旧侣，空忆幔亭歌。"
        },
        {
            "标题": "吴钩行答刘子威",
            "作者": "欧大任",
            "内容": "鱼肠扁诸射斗牛，人间谁识双吴钩。鲸鲵簸浪雷电激，分飞岂合三千秋。\n君生东吴我南粤，形影万里两阔绝。长空紫气徒尔高，双钩西照芙蓉阙。\n侧身胡为在穷发，苦欲识君不能谒。挥弦一送沧洲鸿，把钓空怀五湖月。\n君乎意气大自奇，尺书寄我河梁诗。神交惨淡论肝胆，满目青云世上儿。\n只今作者盛昭代，登坛叱咤千人废。风格能令冠一时，才华久已推前辈。\n鸴斯未用学鹍鹏，丘垤宁须拟嵩岱。前驱自许当单于，一笑便堪迷下蔡。\n得此椷藏山笥中，芜城夜夜精光在。我自蒯缑何所之，哀歌斲地魑魅悲。\n天涯把臂岂易得，斗酒欢呼君莫疑。君莫疑，行莫迟。\n愿似吴钩江上合，风涛毋遣遥相思。"
        },
        {
            "标题": "夏日同社集郑别驾祖皞宅",
            "作者": "欧大任",
            "内容": "二仲来游处，新开竹径深。家曾移谷口，园自接诃林。\n门外丛蒿长，阶前积藓侵。社堪岩桂结，席爱沼荷临。\n酌醴蒲犹泛，"
        },
        {
            "标题": "答孙齐之吴下见寄",
            "作者": "欧大任",
            "内容": "阊阖城头白雁声，书来千里见平生。我从海峤游方适，君已天台赋早成。\n马队不妨犹讲肆，蚁陂何必但藏名。三年欲报相思字，惟有梅花驿使行。"
        },
        {
            "标题": "八月碧桃花十韵",
            "作者": "欧大任",
            "内容": "塌羽南飞秋欲暮，西风归路正萧萧。城边落雁惊枫叶，江上清霜折柳条。\n岂意蓬门留晚照，故教桃萼媚春娇。恍疑玉岭峰头见，乍似霜林树下飘。\n水碧着枝偏淡淡，华秾拂槛更夭夭。武陵路远寻源入，度索山深涉海遥。\n游客成蹊应已少，幽人无限不须销。名亭尚爱无双句，载酒还过第五桥。\n露井不堪摇落后，缃园犹及艳阳朝。螃螗见说多灵实，便理扶桑万里桡。"
        },
        {
            "标题": "酬吴声父画蘧园图",
            "作者": "欧大任",
            "内容": "挥毫双目送飞鸿，丘壑偏宜置此公。寿我罗浮八千丈，醉持金策白云中。"
        },
        {
            "标题": "午日过新蔡访张助甫",
            "作者": "欧大任",
            "内容": "西驱羸马问林泉，君厌承明已十年。自解旌旃云梦泽，早休车骑汝阴田。\n菖蒲入酒沾岩瀑，薜荔萦窗带壑烟。谁似谢家兄弟好，楼前嵩少傍青天。"
        },
        {
            "标题": "答周姊夫文邦过蘧园见怀",
            "作者": "欧大任",
            "内容": "菊荒江上园虽小，竹长门前径自开。几客杜陵曾久待，一官彭泽未归来。\n虚怜姻娅过逢地，老愧班行侍从才。敢似周家负猿鹤，移文须为北山催。"
        },
        {
            "标题": "同纯伯华甫登先祠南楼",
            "作者": "欧大任",
            "内容": "长林风急送清秋，哀角凄凄倦倚楼。金马未容方朔待，乌衣犹恋谢家游。\n芙蓉碧嶂年将改，雁鹜青天晚更愁。故国山川一回首，赋成宁似滞荆州。"
        },
        {
            "标题": "题元人唐子华捕鱼图二首 其一",
            "作者": "欧大任",
            "内容": "漫郎家世在烟波，一落红尘失钓蓑。回首芙蓉溪上艇，买鱼沽酒意如何。"
        },
        {
            "标题": "西湖歌二首 其二",
            "作者": "欧大任",
            "内容": "梦儿亭下蚤霜飞，白傅风流醉已归。谁似钱塘苏小小，夜深低舞茜罗衣。"
        },
        {
            "标题": "西湖歌二首 其一",
            "作者": "欧大任",
            "内容": "歌舫沿堤水拍平，桃花为扇玉为筝。六桥秋色如春色，犹向芙蓉十里行。"
        },
        {
            "标题": "谒嵩岳庙登天中阁",
            "作者": "欧大任",
            "内容": "金支翠盖百灵趋，测影天京宅此区。只尺扶风开二华，苍茫□楚望三涂。\n洛曾卜历千年在，路为升中万岁呼。嘉祀告成多协气，词臣何日奏西都。"
        },
        {
            "标题": "刘仲恭索题文休承西湖图",
            "作者": "欧大任",
            "内容": "藕花风起绿波间，十里平湖十里山。载酒寻僧谁可共，画船吹笛月中还。"
        },
        {
            "标题": "还旧园酬郭学宪舜举药洲见怀",
            "作者": "欧大任",
            "内容": "介居溪上一柴门，荒径萧萧落叶繁。松锁仅成摩诘墅，竹深何有辟疆园。\n铜鱼使至劳相赠，金马归来学避喧。持报药洲谭秇客，纵能吹剑不堪论。"
        },
        {
            "标题": "适西粤江上逢陈梧州",
            "作者": "欧大任",
            "内容": "昔别燕台月，重逢桂水波。酒船吾自棹，租舫似闻歌。\n玉帐提封远，铜符出牧多。济江君早去，星汉夜如何。"
        },
        {
            "标题": "西馆元夕诸公见过月下观灯得看字",
            "作者": "欧大任",
            "内容": "华馆灯方艳，新年月正团。綵妆双树密，花缀九枝寒。\n虬漏春犹浅，鸾箫夜未残。莫教车骑散，留客醉中看。"
        },
        {
            "标题": "广陵竹西亭十里与李于鳞别",
            "作者": "欧大任",
            "内容": "邗沟十里江淮水，枚乘家在淮阴市。修竹歌投梁孝王，飞涛色起吴太子。\n悲风此地千年来，岂知今日吾与尔。尔从起家作藩使，山东李公满人耳。\n忆昔三秦早拂衣，济南殆欲终焉矣。芒屦能时岱岳行，钓竿秋向东溟洗。\n指挥万象恣鞭笞，叱咤群龙斗奇诡。睥睨湘水窥河梁，上薄风雅下正始。\n冯冯气直淩苍昊，独立万古风云徙。东游会稽观禹穴，秦人甬道越人垒。\n数子么么不足当，凭轼下之挥尺箠。吾本岭外之狂士，低眉龌龊谈簠簋。\n目摄贤豪喑哑间，干将上射斗牛紫。逢尔扬州城，送尔竹西里。\n翩然两黄鹄，高翼不可比。举觞落日天苍茫，平生肝胆颇相视。\n未能并猎孟诸野，稍亦思归南海涘。重来握手或有期，客星夜夜江淮起。"
        },
        {
            "标题": "答王中丞元美郧阳见寄三首 其三",
            "作者": "欧大任",
            "内容": "执法廷中汉列卿，三年持钺镇方城。归来好就长杨草，扈从君王大阅兵。"
        },
        {
            "标题": "题朱用晦灌息轩",
            "作者": "欧大任",
            "内容": "君岂于陵子，清时亦灌畦。桔槔机自息，蝴蝶梦俱迷。\n支枕存鸿宝，探书诵马啼。千秋高士传，多在豫章西。"
        },
        {
            "标题": "寄汪中丞伯玉时抚郧阳二首 其一",
            "作者": "欧大任",
            "内容": "诏书络绎勋鸣驺，三楚来分圣主忧。开府一星悬执法，明堂四岳领诸侯。\n功多沧海艅艎日，赋倚雄风羽猎秋。庾亮胡床情不浅，啸歌何但似江州。"
        },
        {
            "标题": "仁平慧永慧澄三上人自燕京至四月八日青溪斋会即往礼补陀岩二首 其二",
            "作者": "欧大任",
            "内容": "宝海光中观世音，补陀岩上昼萧森。学人摄念无生忍，办得西来一片心。"
        },
        {
            "标题": "仁平慧永慧澄三上人自燕京至四月八日青溪斋会即往礼补陀岩二首 其一",
            "作者": "欧大任",
            "内容": "四载难期讲下僧，岂缘佛日会金陵。三支二朗禅林秀，解续家门七祖灯。"
        },
        {
            "标题": "陈太守于乔草堂一石曰瑶池玉女为咏六韵",
            "作者": "欧大任",
            "内容": "星精何处西来白，一片瑶光列户庭。修竹暮烟怜窈窕，落梅江雪惜娉婷。\n九秋不学嫦娥怨，二水空歌帝女灵。脉脉此时环自响，寥寥明月瑟堪听。\n洗头盆照芙蓉色，戴胜冠摇綵凤形。奏得琅璈还几曲，绕池飞下鸟双青。"
        },
        {
            "标题": "陆华父金元宾邀饮灵济宫赵道士馆",
            "作者": "欧大任",
            "内容": "同作华阳客，过从惬素情。市朝多大隐，喧寂共浮生。\n坛石流云湿，山钟过雪清。问君携手约，金液几时成。"
        },
        {
            "标题": "寄大行惟和",
            "作者": "欧大任",
            "内容": "闻道皇华使，偏承汉主恩。风云随玉节，岁月待輶轩。\n戏綵歌华黍，分庭拜采蘩。何时张博望，飞旆出河源。"
        },
        {
            "标题": "题宋人绣达磨像",
            "作者": "欧大任",
            "内容": "东行震旦年，渡芦带江色。见性成佛心，影幻中嵩壁。"
        },
        {
            "标题": "太霞洞",
            "作者": "欧大任",
            "内容": "岭南总百粤，清淑夙鸠凝。兹山罗浮麓，支分自南衡。\n交广古邹鲁，风序蔼冠缨。哲人今挺生，钟彼川岳灵。\n餐霞隐中洞，白云为之扃。白云时出山，霖雨四海盈。\n归来保太玄，飘飖入朱明。曾城望不远，导我升天行。"
        },
        {
            "标题": "咏吕鸿胪园菊次刘观察韵六首 其六 白雀舌",
            "作者": "欧大任",
            "内容": "罗含神雀不须惊，化作秋花向晚晴。应节迎风还欲舞，夜深疑有白环声。"
        },
        {
            "标题": "夏日同刘仲修李惟寅诸子出城访丘谦之得飞字",
            "作者": "欧大任",
            "内容": "西来初弛担，策马问郊扉。以我思乡泪，沾君去国衣。齐梁游已倦，江汉赋将归。一叶秋风里，何年向洛飞。"
        },
        {
            "标题": "同方明府夜集沈监丞宅 其二",
            "作者": "欧大任",
            "内容": "结构初成日，予来赋考槃。江霜飘皂盖，林月射银鞍。\n图史苏司业，宾朋管幼安。秋容娱佚老，扶醉几回看。"
        },
        {
            "标题": "送陆子传请告还吴",
            "作者": "欧大任",
            "内容": "西掖符台汉列卿，风尘君自厌承明。东方可是浮沉客，司马多传赋颂名。\n震泽颇堪供玉鲙，建章何处望金茎。游閒公子应相待，斗酒深欢圣主情。"
        },
        {
            "标题": "夜直司空尚书省中",
            "作者": "欧大任",
            "内容": "青绞曾给尚书郎，襆被犹薰粉署香。谁似汉家颜驷老，白头归梦在江乡。"
        },
        {
            "标题": "广信韩侍御柱甫邀饯夏园",
            "作者": "欧大任",
            "内容": "怀玉东来过楚城，正逢孟博出澄清。自缘溪舫趋程日，谁似郊园载酒情。\n豸服因之兼问俗，鱼竿吾且学逃名。买山不是巢由隐，借得江湖鼓柁行。"
        },
        {
            "标题": "感寓四首 其四",
            "作者": "欧大任",
            "内容": "旷望车马途，名利争鸿毛。缤纷市中子，长揖交钱刀。\n时来有钟鼎，命达称贤豪。摩肩仍击毂，倾辀常所遭。\n虿尾怀螫毒，讵能解天韬。炯鉴岂在远，膏火不可逃。\n柱下识溪谷，汉阴惭桔槔。愿从千古士，尚志潜蓬蒿。"
        },
        {
            "标题": "夏日江村闲游二首 其一",
            "作者": "欧大任",
            "内容": "乡园惟旧业，凫鸭自为家。宅比岷阳近，田依杜曲斜。\n回堤侵芋叶，荒渚带蕉花。愧谢纶竿叟，江烟度岁华。"
        },
        {
            "标题": "夏日江村闲游二首 其二",
            "作者": "欧大任",
            "内容": "南陆当炎日，西淋近水乡。葡萄沾雨熟，菡萏出波长。\n溪引观鱼槛，池开射鸭堂。兰桡自来往，何必下潇湘。"
        },
        {
            "标题": "湘中曲 其二",
            "作者": "欧大任",
            "内容": "零陵香，零陵香，露湿罗襦结带长。采采前溪欢不见，为郎扶楫下潇湘。"
        },
        {
            "标题": "岁晏旅中寄故园诸子十二首 其九 潘少承",
            "作者": "欧大任",
            "内容": "昔年台尚好，共隐大科南。犬护山厨火，猿听海客谈。\n烟中捐蕙佩，云里锁松庵。君自谙吾性，移文亦不惭。"
        },
        {
            "标题": "贞母诗为冯比部孜太夫人作二首 其一",
            "作者": "欧大任",
            "内容": "猗彼琼树林，鸟逝遗孤雌。孤雌翼其雏，飞飞鸣高枝。\n何异冯家母，惨怛曾百罹。良人蚤捐背，膝下三岁儿。\n纺绩兼力作，教儿书以诗。朗照自龆龀，三灵禀奇姿。\n画荻机杼侧，侍毋如严师。庠序三迁来，俎豆日习之。\n警励穷典奥，断织遵良规。儿也勤服膺，讽诵不下帷。\n学成述孔训，内式中闺仪。贻馨有令矩，颂德于母慈。"
        },
        {
            "标题": "贞母诗为冯比部孜太夫人作二首 其二",
            "作者": "欧大任",
            "内容": "卓哉邹孟母，邈矣鲁敬姜。夫人诞华族，礼义敦宪章。\n笄年寡高行，辛苦称未亡。秉心厉松柏，挺节齐冰霜。\n䦱门训勤俭，择邻导趋跄。儿幸不坠教，策名奉周行。\n草疏诉穹昊，陈情诣朝堂。皇曰尔母贞，矧复迪尔良。\n儿克振玉颖，母盍杨兰芳。下诏先褒旌，表闾耀吴乡。\n化由贞风激，德以令问彰。求忠固在兹，荷恩实无疆。\n彤管赫有炜，歌以示万方。"
        },
        {
            "标题": "枫香驿楼夜雪",
            "作者": "欧大任",
            "内容": "白马枫香下，青春粉荔前。雪凝千涧水，风荡万家烟。\n卯酒官亭路，辛盘旅食年。故人传尺素，为枉济江篇。"
        },
        {
            "标题": "湘中曲 其一",
            "作者": "欧大任",
            "内容": "云中君，云中君，九疑犹隔万山云。曲中欲寄千行泪，澧浦沅江谁得闻。"
        },
        {
            "标题": "南浦驿送少室山人之襄阳二首 其一",
            "作者": "欧大任",
            "内容": "嵩少何年出，遥寻庞德公。宁知高士宅，只在鹿门中。"
        },
        {
            "标题": "南浦驿送少室山人之襄阳二首 其二",
            "作者": "欧大任",
            "内容": "远别伤春日，襄阳路更西。习家池尚在，堪听白铜鞮。"
        },
        {
            "标题": "秋日饮苏叔大逍遥楼",
            "作者": "欧大任",
            "内容": "吾土一登楼，凭高豁四愁。雁曾开岳色，鹏自涌沧流。\n岸霭蒹葭散，江星睥睨浮。纵因摇落感，赋不似荆州。"
        },
        {
            "标题": "为园四首 其一",
            "作者": "欧大任",
            "内容": "小园秋兴颇翛翛，七十归来荷圣朝。自爱菌芝同雨露，可因鹏鴳论逍遥。\n看花出有青藜杖，行药时过白板桥。岁晚山人生计薄，不妨踪迹老渔樵。"
        },
        {
            "标题": "送方明府君敬擢户曹入留都",
            "作者": "欧大任",
            "内容": "东都徵卓茂，南省得韦维。仓部周司禄，民曹汉度支。\n渥恩分雨露，清望重纶丝。凫入丹墀日，莺迁紫禁时。\n登朝鸣玉地，列署祝鸠司。薄赋纾疲户，丰储给健儿。\n频年多战伐，三辅已疮痍。勉为留京计，深酬圣主知。"
        },
        {
            "标题": "峡山游瞩效齐梁体四首 其三 飞来古寺",
            "作者": "欧大任",
            "内容": "昔日优婆塞，今来舍利前。四山皆笠岭，一水是桑田。\n地涌青莲宇，经乘白马年。累劫空成幻，三宿即为禅。\n汉后如相见，应知降彩旃。"
        },
        {
            "标题": "罗京兆携酒以歌者过吴氏池亭三首 其三",
            "作者": "欧大任",
            "内容": "新学歌喉试舞衣，馀音袅袅画梁飞。池边好待陈王赋，且莫淩波洛水归。"
        },
        {
            "标题": "罗京兆携酒以歌者过吴氏池亭三首 其一",
            "作者": "欧大任",
            "内容": "秋色如花掌上看，歌传秦□□□□。曲终只恐还飞去，更筑高台驻紫鸾。"
        },
        {
            "标题": "峡山游瞩效齐梁体四首 其二 葛仙亭",
            "作者": "欧大任",
            "内容": "海上元无宅，山中半带霞。罗浮多石髓，勾漏有丹砂。\n弟子羊为石，仙人枣似瓜。飘飙九芝盖，出入五云车。\n山精时照镜，木客日餐花。虚驾那能度，悬壶即是家。"
        },
        {
            "标题": "罗京兆携酒以歌者过吴氏池亭三首 其二",
            "作者": "欧大任",
            "内容": "三月清歌醉不还，使君犹自爱红颜。风流颇似张公子，画得蛾眉似远山。"
        },
        {
            "标题": "钟天章张伯邻二户曹载酒夜过",
            "作者": "欧大任",
            "内容": "酒榼何因至，蓬门偶一开。谁知居士室，犹有故人杯。\n落魄看交态，分曹见吏才。鹔鹴吾已典，萝月几回来。"
        },
        {
            "标题": "同沈道士登东麓亭望谢公墩",
            "作者": "欧大任",
            "内容": "冶城北望尽烟霞，犹有荒墩属谢家。五十出山君莫诮，中原谈笑净胡沙。"
        },
        {
            "标题": "憩和州香泉馆",
            "作者": "欧大任",
            "内容": "何代温汤馆，今依浴院开。气蒸江汉上，云度历阳台。\n鹤沼荒明月，骊宫散紫埃。惟馀功德水，长许濯缨来。"
        },
        {
            "标题": "辛丑元日",
            "作者": "欧大任",
            "内容": "千官元会肃金貂，草莽何由听九韶。楚水舟航淹日月，汉京鹓鹭满云霄。\n边防北虏期更戍，凯奏南蛮已入朝。想见阳和遍寰宇，沧江谁道有渔樵。"
        },
        {
            "标题": "友芳园杂咏为吕心文作二十五首 其二十一 心远处",
            "作者": "欧大任",
            "内容": "道可羲皇上，心惟寥廓间。所以采菊人，悠然见南山。"
        },
        {
            "标题": "王行甫阻风新林浦待吴明卿不至遣诗相报辄申酬答",
            "作者": "欧大任",
            "内容": "方舟远行迈，命旅将何之。姑苏别所钦，秣陵以为期。\n客路忽改月，涉江怅暌离。汀葭夕已靡，沙鸨晨仍饥。\n淮南春尚寒，崩腾号惊飔。芦岸不可溯，回舻缆洲陭。\n烟中极千里，南北悲渺瀰。游吴谢东楫，歌郢弦南诗。\n行子念故人，一寄风波辞。跬步吾阻隔，伏枕空凄其。\n石尤会吾意，榜枻酬相思。"
        },
        {
            "标题": "雨夜同薛文学晁秀才集吴侍御子沐宅",
            "作者": "欧大任",
            "内容": "君家绿酒照玻璃，佳句还邀烛下题。宫漏稀闻官舍里，城云低度禁垣西。\n铜街踏雨寒嘶马，白简朝天曙听鸡。他夕金龟能笑解，二豪犹得醉相携。"
        },
        {
            "标题": "雪夜怀张幼于",
            "作者": "欧大任",
            "内容": "兹夜一何长，劲飙起平楚。别君征虏亭，望君新林浦。\n同云被钟陵，密雪涂江浒。兰卮不共持，瑶琴待谁抚。\n缄情诒所思，因之问蘅杜。"
        },
        {
            "标题": "登谢眺楼",
            "作者": "欧大任",
            "内容": "南朝多出守，谁似谢宣城。宛水犹词藻，青山有姓名。\n烟绵平楚远，练净大江清。更望新林浦，应伤去国情。"
        },
        {
            "标题": "送姚匡叔之魏郡兼寄谢茂秦",
            "作者": "欧大任",
            "内容": "萧萧一骑渡洺河，知有心期在薜萝。漳滏波声黄叶下，邢襄秋色白云过。\n股肱三辅分庭少，笔札诸生任侠多。后夜西园应见月，谢家新赋更如何。"
        },
        {
            "标题": "寄陈子野",
            "作者": "欧大任",
            "内容": "篱门君不出，五柳未萧条。明月新林浦，秋风白下桥。\n津人理舟楫，江客候风潮。去矣吾将隐，名山不待招。"
        },
        {
            "标题": "渡江四首 其三",
            "作者": "欧大任",
            "内容": "宵征江北月，旦见江南山。倏及新林浦，引领白下门。\n龙飞起淮甸，龟食卜洛原。王屋似钟阜，终南表长安。\n休明值嘉运，顾盻逢所欢。然诺重相许，报答良独难。\n将奏都亭记，言向郊扉还。"
        },
        {
            "标题": "休沐日简汤尹二待诏",
            "作者": "欧大任",
            "内容": "朝回禁色转觚棱，避暑宁论酝几升。同舍我犹寒似水，新衙君更冷于冰。\n清斋何点栖钟岭，消渴相如老茂陵。赤日红尘心共远，青松多在白云层。"
        },
        {
            "标题": "听新莺",
            "作者": "欧大任",
            "内容": "峤外初春到，商认应律时。娇音新出谷，艳曲半栖枝。\n洛浦朱丝奏，秦台紫玉吹。临风听不绝，犹自寄相思。"
        },
        {
            "标题": "秋日官舍杂咏十二首 其四",
            "作者": "欧大任",
            "内容": "暇时观飨射，高揖汝南生。瓠叶聊为礼，楟花不辨名。\n井丹修谒简，玄晏注书成。落莫家人产，空馀旧酒鎗。"
        },
        {
            "标题": "雪夜同胡伯贤宿东林寺",
            "作者": "欧大任",
            "内容": "山僧留客解征鞍，虎笑溪桥鹤绕坛。两寺疏钟云壑暝，万峰积雪石门寒。\n夜深窗竹惊频折，腊尽溪梅落未残。却望屏风飞瀑下，何时还共醉中看。"
        },
        {
            "标题": "过韶州宿芙蓉驿",
            "作者": "欧大任",
            "内容": "峡过浈阳尽始兴，旧游名胜记吾曾。霜天雁字孤城月，水驿滩声一夜灯。\n泷口刺船愁问吏，曹溪飞锡欲寻僧。夷犹更进芙蓉棹，韶石峰头望舜陵。"
        },
        {
            "标题": "何天宿鸥溪别墅四首 其二",
            "作者": "欧大任",
            "内容": "袯襫未能舍，桔槔曾不持。汉阴机已息，谷口隐何疑。"
        },
        {
            "标题": "游狮岭龙岩遇雨宿田舍",
            "作者": "欧大任",
            "内容": "山北山南近可游，农谈西夕偶淹留。茅茨喜就田更宿，鸡犬愁闻里正求。\n鼓吹雨沉莎泽冷，管箫风袅豆篱秋。陶公拥耒怀千古，束带宁堪见督邮。"
        },
        {
            "标题": "同曾缮部宿省中得园字",
            "作者": "欧大任",
            "内容": "邀欢成伴直，退食一清尊。画省更明月，铜驼非故园。\n竹阴凉露滴，楼影夜乌翻。看尔郎官草，青绫怀主恩。"
        },
        {
            "标题": "次韵酬陆伯生见赠",
            "作者": "欧大任",
            "内容": "爱君诗句起沉冥，结托烟霞伴酒星。三载归心悬海岳，几人揖客重朝廷。\n握从汉署兰空碧，游似山阳竹更青。名士一时推入洛，陆家才自出华亭。"
        },
        {
            "标题": "唐王孙孔炎以南阳方奉常书索赠辄投鄙句",
            "作者": "欧大任",
            "内容": "宛都吾记昔年游，客解金貂向酒楼。熊耳西看曾积甲，胎簪南下始酾流。\n中原麟趾周公族，一代龙驹汉子侯。谁似河间陈雅乐，知君心系五云秋。"
        },
        {
            "标题": "秋日梁少傅邀游徐道士馆得羊字",
            "作者": "欧大任",
            "内容": "烦嚣忻暂息，落日过山房。坐久积庭叶，磬清闻洞章。\n青城时度鹤，白石忽成羊。笑问乘云去，何时到帝乡。"
        },
        {
            "标题": "过玄宁观访潘启明不遇",
            "作者": "欧大任",
            "内容": "许掾能相诣，潘尼不可攀。情因朋好重，老觉宦游闲。\n潦倒羞怀刺，沉冥学闭关。笑看休浣日，谁遣独醒还。"
        },
        {
            "标题": "攸镇驿陪叶赣州饯送何中丞",
            "作者": "欧大任",
            "内容": "滩头五马饯筵开，共送中丞绣斧回。山拥玉虹随去节，雪吹金液照行杯。\n单车曾见埋轮疏，独坐今推补衮才。乡里衣冠吾已愧，客星犹自傍三台。"
        },
        {
            "标题": "圆通寺",
            "作者": "欧大任",
            "内容": "山有古祇林，开堂石耳阴。岳云当涧落，径树向门深。\n雪磴僧支策，风泉客掩琴。西亭茶灶在，即此长禅心。"
        },
        {
            "标题": "题文休承萱花",
            "作者": "欧大任",
            "内容": "树萱灿庭花，风日当清昼。衣以斑斓来，持献北堂寿。"
        },
        {
            "标题": "易侍御学圃亭",
            "作者": "欧大任",
            "内容": "君家樊圃恰三亩，学弄桔槔曾在手。胶东舍下闻讽音，山阳林中足沽酒。\n偶簪柱后惠文冠，忆灌汉阴烟水寒。今尊东夏儒宗业，未作于陵仲子看。"
        },
        {
            "标题": "吴孝甫黄山草堂",
            "作者": "欧大任",
            "内容": "宗炳旅衡岳，谢客游匡山。西已隃荆巫，南欲窥松门。\n寄托远氛杂，登陟穷攀援。动操琴亦响，披榛屐恒穿。\n通隐事不同，心惟寄巑岏。吴生沉冥士，遗荣微尚存。\n犊鼻何不有，垆异临邛鐏。桔槔虽自持，灌非山阳园。\n井灶久欲卜，枌榆犹未残。家近轩辕宅，浮丘丹液寒。\n三十六峰前，草堂筑高原。绿筱苍雪磴，清泉白云坛。\n贲岂待束帛，遁也宜丘樊。傥遗鸾凰音，长啸将飞翻。"
        },
        {
            "标题": "雪中早朝",
            "作者": "欧大任",
            "内容": "夹陛朱衣炫晓霞，鹓行相顾杂霙斜。云深丹地浑成玉，日上彤楼尚散花。\n沾帕乍嘶天仗马，凝窗先起禁城鸦。閟寒莫奏烟霄曲，睿藻从来出内家。"
        },
        {
            "标题": "汴城南寻大梁亭故迹",
            "作者": "欧大任",
            "内容": "陆海何逶迤，辐辏四方入。梁王好宾客，冠盖于此集。\n平明车马来，延引门下揖。毂击车莫前，簪合履相及。\n枚邹纷并游，荐达交剪拂。积雪临菟园，池竹檀栾湿。\n授简召相如，词客随警跸。汉业当盛昌，诸侯方睦辑。\n文章尔雅时，千秋在兹日。我来一游梁，吊古历原隰。\n四顾忽茫然，因之寄于悒。"
        },
        {
            "标题": "望雪浪阁寄罗太史",
            "作者": "欧大任",
            "内容": "进帆文江曲，江水清且涟。水宿倦独往，岩栖久无缘。\n倏经雪浪石，问讯飞霞前。临清敞高阁，偃息群玉仙。\n标以栖霞馆，带以种秫田。簪笏谢金马，衿佩随青毡。\n兹邦古安成，诗书闻诵弦。人伦有师表，风教伊谁传。\n余夙企明哲，未由觌高贤。徒望县车里，曾览削竹编。\n坚卧足镇俗，捷径难自全。寄谢山中人，岁暮怀灵荃。"
        },
        {
            "标题": "送杨运判量移青州别驾三首 其三",
            "作者": "欧大任",
            "内容": "煮盐东海是青州，君理淮鹾更此游。今日坐谈师尚父，何年归拜富民侯。\n山连渤海孤城雪，台拥琅琊万里秋。若念广陵宾从胜，枚乘还在曲江头。"
        },
        {
            "标题": "酬苏行人以时夏日画竹见赠",
            "作者": "欧大任",
            "内容": "琅玕夹石俯江流，移得巴东一片秋。花簟松屏桃竹杖，教人五月忆渝州。"
        },
        {
            "标题": "同介上人寻广福观遇刘道士",
            "作者": "欧大任",
            "内容": "高赏云霞侣，欣然巾我车。法师不嗜酒，道士本能书。\n炉耸紫烟际，经残丹笈馀。虎溪还一笑，忘却在匡庐。"
        },
        {
            "标题": "雪中泛湖登孙秀才楼上",
            "作者": "欧大任",
            "内容": "剡水何期有戴生，高沙飞雪过邗城。他年黄子湖边路，画我山阴道上行。"
        },
        {
            "标题": "约卿宅同元白惟敬咏盆荷得前字",
            "作者": "欧大任",
            "内容": "华顶曾窥玉井前，燕阳还赋九花莲。秋风细洒池边石，暑气全消雨后天。\n鱼戏绿波经十里，龟游清露已千年。因思溪上芙蓉馆，谁更菱歌上钓船。"
        },
        {
            "标题": "次韵答黄白仲毗陵见怀二首 其一",
            "作者": "欧大任",
            "内容": "寒深汀树郁苍苍，岁晚扁舟尚异乡。何事词人能寄忆，风流江左愧周郎。"
        },
        {
            "标题": "金陵送黄白仲北上四首 其一",
            "作者": "欧大任",
            "内容": "扬子扁舟送客行，飞涛春涌石头城。遥知金马沉酣日，彩笔凭陵赋二京。"
        },
        {
            "标题": "次韵答黄白仲毗陵见怀二首 其二",
            "作者": "欧大任",
            "内容": "震泽鸿书不可闻，布帆犹在白鸥群。青溪溪畔南朝宅，官阁梅花正待君。"
        },
        {
            "标题": "除前一夕吴叔嘉黄白仲夏绳卿过集得杯字",
            "作者": "欧大任",
            "内容": "逼除风雨岁偏催，寂寞蓬门为尔开。梅萼似将春蚤到，椒花能与颂俱来。\n江干日月冥鸿羽，海内宾朋浊酒杯。岂是咸阳犹客舍，夜阑灯烛一徘徊。"
        },
        {
            "标题": "答黄说仲",
            "作者": "欧大任",
            "内容": "朗士何方至，东南喜得朋。游燕宾馆筑，入洛客舟乘。\n旧学传宗伯，名家出杜陵。墅开金谷水，窗对玉壶冰。\n丽句霞偏绮，清言月共澄。大涡沧海倒，委羽白云升。\n佩请羞焉敢，琼投报未能。秋风怜去住，应记法堂灯。"
        },
        {
            "标题": "徐子与春日表台宴集得春字",
            "作者": "欧大任",
            "内容": "客来十日饮河滨，淮蔡城边气色新。把袂未消千里雪，开尊先散万家春。\n嵩山杳霭连王屋，洛水萦回带孟津。百尺高台君试望，中原鞭弭更何人。"
        },
        {
            "标题": "讯张伯邻",
            "作者": "欧大任",
            "内容": "闻道张平子，四愁今复歌。龟山不可望，凤野故相过。\n岁月青枫古，江湖白雁多。城南读书处，消息近如何。"
        },
        {
            "标题": "燕京篇",
            "作者": "欧大任",
            "内容": "万年天府国，佳气满燕州。锦绣三千里，金银十二楼。医闾作镇连恒岳，太行苍苍尽幽朔。环流瀛海入扶桑，襟带滹沱出新漷。海岳效灵符帝历，象纬分明拱辰极。缥缈天中玉殿高，岧峣汉表金茎直。千官朝谒建章宫，燎火光中望六龙。词客麒麟争献颂，山人芝草亦输供。春日鸡鸣宫钥启，春花吹入千门里。垂柳清波涨御沟，疏槐夹道通官市。列署周庐若散星，九衢走马如流水。朱轮翠幰过何穷，绣户雕栊对相起。观灯斗草竞繁华，芍药开时万树霞。银缸入夜金张宅，宝槛移春许史家。尘逐妖童九华扇，<虫疌>迎倡女七香车。百壶芳醑欢新曲，千转娇莺度落花。娇莺啼向歌屏上，平乐新丰惯来往。夸胡未诏长杨游，承恩曾谒甘泉仗。此时至尊在西苑，阆水蓬丘开别馆。禁特出青烟晓色浓，宫池黄鹄春波暖。通天台峻出层城，五色玄都绛节迎。仙官法箓随舆度，侍女香炉傍辇行。鸾舆玉辇万灵朝，西望明庭亦不遥。九霄青鸟年年至，八骏瑶池日日邀。苍龙愿捧轩辕驭，昆仑更接崆峒路。一闻八伯《白云歌》，不羡相如《大人赋》。"
        },
        {
            "标题": "燕子矶上俯江亭",
            "作者": "欧大任",
            "内容": "江流渺渺早潮回，江上孤登百尺台。万里楼船春浪里，片帆东过海门来。"
        },
        {
            "标题": "同来何贾魏黄徐李诸省丈游燕子矶",
            "作者": "欧大任",
            "内容": "瑟瑟秋风吹落鸿，联镳登望有群公。星分瓯骆悬朱鸟，江合岷嶓引白虹。\n睥睨北连山树里，楼船东向海云中。雅歌欲答升平乐，双桨尊醪幸不空。"
        },
        {
            "标题": "李鸣卿邀游韩氏山亭",
            "作者": "欧大任",
            "内容": "缥缈飞楼出井干，千山隔水绕阑干。何来方丈□难引，忽涌罗浮雪并寒。\n帆过城头春浪长，亭开天半白云残。飘飘便可支筇去，万树梅花醉里看。"
        },
        {
            "标题": "答梁彦国",
            "作者": "欧大任",
            "内容": "简懒人事绝，劳君忆薜萝。栖迟甘北渚，离索自西河。\n药裹蛛成网，柴门雀可罗。借书贪疾读，遇酒得微酡。\n抱玉悲双刖，怀沙漫九歌。朱颜将落莫，华发已蹉跎。\n尔去瞻垂衮，予归理钓蓑。秋风怅岐路，落日渺烟波。\n送远销魂剧，忧时抚髀多。子虚逢有问，狗监意如何。"
        },
        {
            "标题": "夜泊小金山寺闻梵",
            "作者": "欧大任",
            "内容": "禅子经行处，泠泠度水濆。空门正寥寂，觉海绝嚣纷。\n散响飘黄叶，馀音袅白云。鲛人投岸泣，螺女隔江闻。\n天籁浑同远，霜砧乱不分。灵洲鱼跋浪，郁水雁呼群。\n乍辨仓莺语，多传白马文。此时谁共听，洗耳谢尘氛。"
        },
        {
            "标题": "夜泊江门",
            "作者": "欧大任",
            "内容": "嘉会楼西楚客台，小庐冈路似天台。可堪四十年前约，犹向江门梦里来。"
        },
        {
            "标题": "初冬过诃林寺净隐方丈",
            "作者": "欧大任",
            "内容": "故园犹得狎长裾，偶为寻僧过净居。施食斋前禽乍散，经行坛下树偏疏。\n菊花向晚犹堪摘，杮叶经秋尽可书。且莫攒眉便归去，白莲今日问何如。"
        },
        {
            "标题": "信阳夜归西廓忆四弟",
            "作者": "欧大任",
            "内容": "兄弟五千里，音书六七年。老亲天幸健，久客世情怜。\n多梦摩围阁，秋荒下噀田。朗陵今夜月，宁似钓江烟。"
        },
        {
            "标题": "憩元阳羽人山房次张节韵",
            "作者": "欧大任",
            "内容": "炼师何处去，缥缈凤笙家。沧海随风驭，蓬莱驻日车。\n林栖珠树鹤，云覆石坛花。知有登仙路，何年蹑紫霞。"
        },
        {
            "标题": "正月四夜雪霁自海子骑还显恩寺用明月照积雪为韵五首 其三",
            "作者": "欧大任",
            "内容": "冰天万里照，猎火仍残烧。惟看灞上归，不见军中啸。"
        },
        {
            "标题": "大兴孙主簿文济见邀县斋夜饮二首 其二",
            "作者": "欧大任",
            "内容": "京邑官非小，三朝侍辇来。世家彝鼎贵，群从庙廊才。\n何胤宁蝉冕，陶潜但酒杯。旧游堪几醉，能不夜深回。"
        },
        {
            "标题": "正月四夜雪霁自海子骑还显恩寺用明月照积雪为韵五首 其一",
            "作者": "欧大任",
            "内容": "银海花边过，瑶林镜里明。高楼吹玉笛，半是陇头声。"
        },
        {
            "标题": "正月四夜雪霁自海子骑还显恩寺用明月照积雪为韵五首 其二",
            "作者": "欧大任",
            "内容": "燕门城似铁，太行石为碣。征人一骑还，何处关山月。"
        },
        {
            "标题": "大兴孙主簿文济见邀县斋夜饮二首 其一",
            "作者": "欧大任",
            "内容": "十载故人在，鸾栖枳棘深。客来惟杖屦，吏散似山林。\n倦翼将归兴，行云不竞心。灯前诗益壮，何更论浮沉。"
        },
        {
            "标题": "正月四夜雪霁自海子骑还显恩寺用明月照积雪为韵五首 其四",
            "作者": "欧大任",
            "内容": "雁飞霰频积，马饥冻犹策。谁怜东郭生，尚作长安客。"
        },
        {
            "标题": "送黄定父赴云中谒张中丞",
            "作者": "欧大任",
            "内容": "汉家西北云中郡，大漠苍苍鸟飞尽。代马风沙远斥边，秦人榆柳因成镇。\n纥干迥隔雁门高，句注斜连稒阳近。何年三筑受降城，单于射牧今谁问。\n烽火曾照甘泉宫，幽并亦在胡尘中。君王抚髀思颇牧，玺书夜册将军功。\n山东才人近开府，帷幄运筹似其祖。绝驱区脱静芦笳，尽日辕门寝鼙鼓。\n黄郎任侠二十馀，手持一尺司马书。西投开府献奇策，分庭愿作诸侯客。\n燕郊去骑嘶春草，狐白之裘紫貂帽。边风二月吹马倒，一川碎石飞如扫。\n杨六寨前人迹稀，阴山何处飞狐道。匕首腰间照雪光，檄成楯鼻不可当。\n班生早勒燕然石，归来典秘兰台郎。"
        },
        {
            "标题": "答莆田陈秀才季狂",
            "作者": "欧大任",
            "内容": "招隐高歌便一游，岂期乘兴远相求。溯波尺鲤频劳寄，遵渚归鸿不可留。\n绵圃烟霞邛竹杖，沧江风雨木兰舟。双钩已识交龙气，正及东南万里秋。"
        },
        {
            "标题": "得张助甫凉州书以二诗见寄时助甫已移江左二首 其一",
            "作者": "欧大任",
            "内容": "岁入飞黄净虏尘，上书归似玉门人。边歌醉学伊州曲，河水寒流积石春。\n尚有公车留倦客，只今开府用词臣。江南渐近渔樵地，嬴得相逢白发新。"
        },
        {
            "标题": "葛士修遗墨其兄士隆索题",
            "作者": "欧大任",
            "内容": "浪宿茱萸湾上舟，鹡鸰犹似在沙头。检书君掩琴亡泪，零落璚花十二秋。"
        },
        {
            "标题": "夷门",
            "作者": "欧大任",
            "内容": "魏都金何在，汴水无还期。夷门执辔人，非复信陵时。\n兹事已千载，萧瑟秋风吹。凄其朱亥市，荒哉侯羸祠。\n贵盛固殊昔，侠烈今如斯。感彼虚左情，叱咤良可嗤。"
        },
        {
            "标题": "芙蓉溪别业",
            "作者": "欧大任",
            "内容": "开堂临水裔，一舫亦吾家。冈隐疑华子，溪回似若邪。\n榜人青柳树，棹女碧莲花。莫问欹湖道，西风更折麻。"
        },
        {
            "标题": "九日朱子得见招同周元孚魏懋权刘国徵朱可大顾叔时王惟允邹孚如姜仲文集张太师园",
            "作者": "欧大任",
            "内容": "重九今朝是，登楼傍紫垣。天清平乐观，秋在辟疆园。\n移菊霜飞槛，餐萸月照尊。金钱欢此会，长荷汉宫恩。"
        },
        {
            "标题": "送张彦旬掌教诸城",
            "作者": "欧大任",
            "内容": "赐履千秋地，谭经五岭豪。汉儒称世业，齐客亦吾曹。\n马耳登台见，琅琊出浪高。傥能游海上，为我访卢敖。"
        },
        {
            "标题": "送顾评事汝和颁诏云贵",
            "作者": "欧大任",
            "内容": "三朝供奉主恩偏，此别星轺远使年。黔树万盘云并郁，海帆千片月孤悬。\n周家典礼雕题国，汉日威仪越巂天。白首故人君又去，苍茫何处忆风烟。"
        },
        {
            "标题": "题孙汉阳折枝花",
            "作者": "欧大任",
            "内容": "销银缀锦似闻香，娿娜深烟映画墙。为奏清平供奉曲，折旋应得侍君王。"
        },
        {
            "标题": "马上口占",
            "作者": "欧大任",
            "内容": "岭南何但隔天涯，只见长安不见家。马上风尘犹是客，年年空自忆梅花。"
        },
        {
            "标题": "忆宋霖望刘用时游西湖未返",
            "作者": "欧大任",
            "内容": "姑苏城下别风烟，闻尔从师上浙船。遥想女儿湖上醉，浴凫飞鹭锦帆边。"
        },
        {
            "标题": "送胡比部之留都胡公前御史左迁司理量移今职 其一",
            "作者": "欧大任",
            "内容": "杨州法署见才华，獬豸从来善触邪。直指八闽曾奉使，曲台三礼自名家。\n箧携书富多藏竹，环赐恩深未及瓜。佳句今推何水部，知君东问忆梅花。"
        },
        {
            "标题": "寄致政周琼州",
            "作者": "欧大任",
            "内容": "一从初服谢纷华，吾道荆南几大家。海上谁能忘露冕，岭头应自忆梅花。\n当门令子将传笏，讲席诸生半赐麻。方朔金闺寻旧约，祝融何日共餐霞。"
        },
        {
            "标题": "齐王孙园饯郭相奎曹长出守潮州",
            "作者": "欧大任",
            "内容": "急管娇歌醉月明，寒宵犹共秣陵城。文扶八代潮州去，诗擅诸曹水部名。\n南问舟航津树合，东看楼橹海烟平。不知几日王程路，何限儿童竹马情。"
        },
        {
            "标题": "齐王孙同春园",
            "作者": "欧大任",
            "内容": "卜筑秦淮似邺中，宾游飞盖几人同。竹林此日延诸士，桂崦何年下八公。\n泛荇波摇江苑碧，临枫山照石城红。白门乌榜犹相望，赋有南朝六代风。"
        },
        {
            "标题": "湖口忆子文",
            "作者": "欧大任",
            "内容": "日落劳延伫，江长动远思。汀洲采兰杜，惆怅欲遗谁。"
        },
        {
            "标题": "泊枞阳眺览盛唐遂忆汉武之游",
            "作者": "欧大任",
            "内容": "行役届皖城，放舟下枞阳。原隰郁膴膴，江波浩汤汤。\n忆在元封中，君王狩朱方。大江深且广，及兹一苇航。\n慷慨盛唐歌，意气临八荒。弯弧射蛟台，皇武何可当。\n六龙奋遨游，宝鼎开灵昌。八骏将安归，黄竹悲哉伤。\n宸游事既往，六合无回光。春沙莽草露，洲曲鸿雁翔。\n不见楼船还，空馀蕙兰芳。追昔有虞氏，恭己垂衣裳。\n缦缦卿云飞，跄跄仪凤翔。圣人重无为，君子贵豫防。\n览古动悽恻，延伫增彷徨。"
        },
        {
            "标题": "送黄表弟希尹贰守温州",
            "作者": "欧大任",
            "内容": "南海衣冠盛，名家江夏香。弱龄推隽乂，讲业揖宫墙。\n吾道占昌运，君才早擅场。逸群看骏奋，仪羽倏鸿翔。\n制锦吴淞上，徵轺汉署旁。留曹经制吏，分省度支郎。\n江左贤声籍，滇南宪令张。参藩仍此地，得罪去何乡。\n别我思燕蓟，逢人询庙廊。淮醝迁客远，海月使君狂。\n忽喜青毡至，新惊白发长。璚花春共醉，画舸夜相将。\n展骥催行色，鸣驺借宠光。量移蒙圣主，容纳赖先皇。\n出入酬恩日，周旋缀末行。永嘉诸郡最，雁荡万山苍。\n佐守开铃阁，题诗宴射堂。词人谁继谢，良牧夙称黄。\n遥指东瓯驿，犹瞻北固樯。懿亲难判袂，薄宦易殊方。\n晚泊多闻雁，秋征半带霜。他年携手地，何处忆维扬。"
        },
        {
            "标题": "观瘗鹤铭",
            "作者": "欧大任",
            "内容": "江上归来鹤是丁，山中烟雨湿松铭。华阳似忆仙家使，明月三茅夜夜听。"
        },
        {
            "标题": "闻曾以三转浙江大参分守湖州",
            "作者": "欧大任",
            "内容": "星轺闻已出西秦，参省南来宠命新。紫绶金章劳使者，碧苕苍弁待词臣。\n燕中并马多经月，淮上烹鱼六度春。目送楚云过浙水，不知登览共何人。"
        },
        {
            "标题": "瑞室诗为四明薛子熙赋",
            "作者": "欧大任",
            "内容": "明经旧署郑公乡，南渡衣冠岁月长。野火不惊焦处士，山云常护鲁灵光。\n藤交瀑下窗犹暗，菊散霜前径未荒。奇字祇今邻禹穴，高楼还儗并梅梁。"
        },
        {
            "标题": "上陵二首 其一",
            "作者": "欧大任",
            "内容": "陵树郁青葱，一夕生秋风。文皇昔神武，鞭豹乘白龙。\n格泽导其西，符拔导其东。北出阴山道，玉汗殷以红。\n鸾旂左右挥，万里至回中。缚取单于归，勒铭立马峰。\n慑胡遂千年，九塞不举烽。鼎成胡髯垂，庙藏鸟号弓。\n至今群灵朝，芝车骑为虹。日月耀我明，祚胤传无穷。\n虎旅诚可思，食举歌皇功。"
        },
        {
            "标题": "宝应张氏丛桂园同皇甫子循郭次甫黄淳甫赋八首 其八 借隐室",
            "作者": "欧大任",
            "内容": "隐矣君莫疑，闭关堪避諠。不见东方子，陆沉金马门。"
        },
        {
            "标题": "同邓山人君肃饮梁太守挺豫园池",
            "作者": "欧大任",
            "内容": "杜陵初解郡，二仲可能来。似向花源入，依然竹径开。\n槛前鱼戏近，海上鹤飞回。玉树偏相傍，谁如谢氏才。"
        },
        {
            "标题": "寄朱宗良",
            "作者": "欧大任",
            "内容": "贞松绝巘垂，黄鹄青冥徙。丘中一士卧，四顾莽荆枳。\n飒沓青霞飞，萧椮白云起。林飙振木叶，窗牖蒙葛藟。\n幽栖断来径，居自远尘轨。饥逢石髓餐，散帙时隐几。\n流坎任吾生，麇鼯随所止。昔日青门侯，今见于陵子。\n思君同隐怀，川途渺千里。罗浮望匡庐，倏借王生履。\n因往證菩提，悠然共秋水。"
        },
        {
            "标题": "饮中泠泉",
            "作者": "欧大任",
            "内容": "引绠汲清泠，持作佛前供。一卷楞伽经，天风破尘梦。"
        },
        {
            "标题": "答朱履方雪后见怀",
            "作者": "欧大任",
            "内容": "白雪何来寄楚音，石头渡口未浮沉。江横叠嶂孤城角，岭隔飞鸿万户砧。\n投老地偏犹小隐，怀人天远独长吟。他时纵有停云赋，东去名山恐更深。"
        },
        {
            "标题": "颍水",
            "作者": "欧大任",
            "内容": "君辞九州长，瓢挂泉头树。洗耳莫临流，恐有饮牛去。"
        },
        {
            "标题": "广陵怀古二十首 其十一 萤苑",
            "作者": "欧大任",
            "内容": "玉辇宵游处，山萤万点飞。后庭方熠耀，不照锦帆归。"
        },
        {
            "标题": "拥翠楼",
            "作者": "欧大任",
            "内容": "列岫满窗中，翠色飞林杪。因之听松飙，卷帘坐清晓。"
        },
        {
            "标题": "邵长孺自南宫携邢子愿所刻南翥集至",
            "作者": "欧大任",
            "内容": "操觚吾计拙，覆瓿故人怜。片语堪陵劲，千秋敢浪传。\n诗名馀白首，世态老青毡。笑问藏书地，恒阳石匮悬。"
        },
        {
            "标题": "秋日官舍杂咏十二首 其十",
            "作者": "欧大任",
            "内容": "傲吏心何慕，幽居兴颇增。竹斋当晚净，萍沼入秋澄。\n朗月邀清咏，浮云傍曲肱。沉冥虽狎酒，终愧水衡丞。"
        },
        {
            "标题": "明卿入贺携其二子至同敬美谦之出访报国寺",
            "作者": "欧大任",
            "内容": "匹马趋朝自大梁，故人相见鬓苍苍。金门入簉千鹓鹭，珠树来栖两凤凰。\n五玉肃将虞后贽，三花欢上汉臣觞。共知太室搜书异，咫尺看君奏建章。"
        },
        {
            "标题": "咏吕鸿胪园菊次刘观察韵六首 其五 白牡丹",
            "作者": "欧大任",
            "内容": "亭前露满水晶盘，待得重阳借客看。好近万年枝下种，朔风不到玉楼寒。"
        },
        {
            "标题": "咏怀四首 其四",
            "作者": "欧大任",
            "内容": "余生百代下，骋志百代前。驰晖虽暂留，嘉木难长妍。\n壮夫悔雕篆，毅士奋莫年。自知非松乔，且得一日延。\n尼衰怀梦周，聃老始出关。百里半九十，傥励金石坚。\n朝闻不虑夕，夕惕仍思愆。箴警毋弃耄，篑土冀成山。\n宝非秘密藏，虚无求真诠。几先见天则，庶以明自然。"
        },
        {
            "标题": "咏怀四首 其二",
            "作者": "欧大任",
            "内容": "三更海日出，坐吸沆瀣清。夜气湛虚室，披衣徙前楹。\n曰余慕远游，咫尺在户庭。濯足沧海水，振策白玉京。\n览物悟时变，抚化观吾生。年从世运委，道以天德凝。\n玄扃仰一叩，牝壑忽已盈。定性始敦复，至理归大宁。\n邅吾申独往，孤鸿竟冥冥。"
        },
        {
            "标题": "咏怀四首 其一",
            "作者": "欧大任",
            "内容": "明星照河汉，北斗方阑干。疏灯耿清夜，琴瑟起自弹。\n天末有所思，缁帷古坛前。泠泠欲成曲，幽意托以宣。\n高驼杳莫从，何繇寄中悁。绸缪握彤管，陈说平生言。"
        },
        {
            "标题": "社中诸子同咏严子陵先生像",
            "作者": "欧大任",
            "内容": "汉主中兴日，斯人不可留。云霄频凤诏，天地一羊裘。\n御榻客星夜，钓竿渔浦秋。富春徒想望，千载竟悠悠。"
        },
        {
            "标题": "太医令周一之归葬吴中王元美为铭其墓",
            "作者": "欧大任",
            "内容": "慷慨中原侠客魂，铭山犹有故人存。蛟龙尚护干将气，狗马谁蒙敝盖恩。\n落日啼乌悲蓟树，西风归雁过吴门。茔前极目千家邑，能为停舟酹一尊。"
        },
        {
            "标题": "过凤阳谒皇陵",
            "作者": "欧大任",
            "内容": "御碑开万古，文考德光辉。启运艰难早，乘时历数归。\n宫为银海涌，云似鼎湖飞。陵阙标河岳，中都本帝畿。"
        },
        {
            "标题": "庚寅元日立春次庚申旧韵",
            "作者": "欧大任",
            "内容": "庆从天上履端辰，嵩祝声中广乐陈。五夜青旂先拂曙，千门綵仗已迎春。\n晴光傍槛梅霙照，淑气垂轩柳色新。椒醑辛盘仍此日，杖藜空目老江滨。"
        },
        {
            "标题": "游九龙池",
            "作者": "欧大任",
            "内容": "亭俯清淙石岛开，六飞临幸尚雕台。瀑飘东岭青云下，峡坼西风紫塞来。\n龙首已疏寒似雪，鲸鳞初动昼成雷。持杯恍忽听吟晚，谁信昆明有劫灰。"
        },
        {
            "标题": "立秋日卧病答黄希尹约游大明寺不赴",
            "作者": "欧大任",
            "内容": "苜蓿斋中一病身，井桐叶坠报萧晨。枉期车马携尊酒，虚负烟霞笑角巾。\n谢客能寻开社事，远公还待折腰人。秋风九曲西池约，为扫隋家辇路尘。"
        },
        {
            "标题": "赠何于逵游衡山",
            "作者": "欧大任",
            "内容": "闻女衡州去，南寻岣嵝来。搴萝紫盖侧，采秀朱陵台。\n白鹤翔云下，芙蓉照日开。悬知登岳赋，应待仲宣才。"
        },
        {
            "标题": "陪督学莆田林公游峡山寺",
            "作者": "欧大任",
            "内容": "鹫岭开雕宇，龙宫隐绛霞。地传中宿峡，林侣上清家。\n梵语元通汉，炎荒尽入华。瑶岑迎户矗，金涧绕岩斜。\n寺古山偏胜，溪回路转遐。鱼童搴藻带，鹿女献菩花。\n风辔翔霄鹤，云乘上汉槎。香烟团座盖，宝雾锁窗纱。\n日暖多游骑，时清罢建牙。青鸳瞻万栱，白马演三车。\n蒲塞浆为露，桑门饭有麻。瀑珠凝瑞草，涧玉浥仙葩。\n径狭飞旌旆，坰长叠鼓笳。慈航归未定，觉海思无涯。\n衣钵从师授，何劳问释迦。"
        },
        {
            "标题": "莘儿侍游三洲岩",
            "作者": "欧大任",
            "内容": "神仙窟宅在，海涌一坡陀。狮象银为阙，鱼凫雪作波。\n山将通句曲，江可上牂牁。玉斧从吾后，升真路若何。"
        },
        {
            "标题": "峡山游瞩效齐梁体四首 其四 黄帝二庶子祠",
            "作者": "欧大任",
            "内容": "归山还采药，仙仗失蓬莱。芝草青泥长，蒲花白石开。\n崆峒访道去，具茨迷路回。云车过紫府，风驭上丹台。\n鼎湖在何处，缑岭欲归来。"
        },
        {
            "标题": "孔炎寄汉圉令碑谓宋均石兽不可拓贻诗见示然张衡墓石断裂犹存欲一游目用韵戏答",
            "作者": "欧大任",
            "内容": "宗资瓦篆不能窥，拓得南阳圉令碑。天禄辟邪那可问，崔家题石尚堪师。"
        },
        {
            "标题": "青溪馆春晚答吴翁晋见寄",
            "作者": "欧大任",
            "内容": "江上秋风送客槎，封书能寄子云家。病中讽咏曾焚蒳，别后星霜一折麻。\n白练飞来天目雨，紫虈开过秣陵花。金门傲吏抽簪晚，欲向朱明咽九霞。"
        },
        {
            "标题": "君言平叔二张山人也数能相过平叔忽告西游率尔赠之",
            "作者": "欧大任",
            "内容": "风尘万里易离居，二子曾无一屐馀。佩似雌雄雷氏剑，业惟大小夏侯书。\n河流瓠子今能楗，岳顶莲花尚可庐。好谢长安名利客，冥鸿西去更何如。"
        },
        {
            "标题": "夏日同潘时良出访徐子与因避暑张园 其一",
            "作者": "欧大任",
            "内容": "休沐名园里，飞觞细雨前。瓜期元不偶，萍迹况相怜。\n避暑仍袁绍，登楼亦仲宣。何须仙掌露，心赏已泠然。"
        },
        {
            "标题": "宋都阃邀游天竺寺",
            "作者": "欧大任",
            "内容": "轻裘缓辔访禅关，愧我来游鬓已斑。猎向蓝田非小队，灯传天竺是名山。\n逐臣双泪愁边赋，狂客偏酡病后颜。谁料虔州竟分手，蓟门车骑可能攀。"
        },
        {
            "标题": "梦亡弟衡仲集杜二首 其一",
            "作者": "欧大任",
            "内容": "不见江东弟，难招病客魂。鸰原荒宿草，鬼物傍黄昏。\n牢落官军速，沉埋日月奔。风吹紫荆树，愁绝更堪论。"
        },
        {
            "标题": "梦亡弟衡仲集杜二首 其二",
            "作者": "欧大任",
            "内容": "兄弟分离苦，穷愁岂有宽。生涯相汨没，吾道属艰难。\n世路虽多梗，关山空自寒。入帘残月影，双照泪痕乾。"
        },
        {
            "标题": "送人游岳州",
            "作者": "欧大任",
            "内容": "离人愁独醒，湘草正青青。忆上巴陵渡，春波满洞庭。"
        },
        {
            "标题": "峡山游瞩效齐梁体四首 其一 半云亭",
            "作者": "欧大任",
            "内容": "飞亭白日下，灵氛紫嶂前。鸡犬疑淮市，楼台现海边。\n洛水陈王赋，巫山楚客篇。稍昏彤叶卷，欲曙白衣鲜。\n纵能成变幻，何处下群仙。"
        },
        {
            "标题": "塞下曲七首 其七",
            "作者": "欧大任",
            "内容": "花马池边大将营，边军只保朔方城。吉囊莫向硝河渡，曾见泾阳六月兵。"
        },
        {
            "标题": "刘太守玄湖别业十九首 其八 舴艋亭",
            "作者": "欧大任",
            "内容": "渔人榜小舟，诘曲桃花水。鸡黍能相邀，问津傥来此。"
        },
        {
            "标题": "七夕沈纯甫邀集禺山园同陆华父黎惟仁黄公补公绍分得台字",
            "作者": "欧大任",
            "内容": "池阁初逢此夕杯，使君天上赐金回。珠随明月三更出，槎似银河万里来。\n砧杵乡心频作赋，河山秋色一登台。尊前共有沉酣兴，莫遣城头画角催。"
        },
        {
            "标题": "秋夜同梁思伯诸君招沈纯甫集禺山池亭得心字",
            "作者": "欧大任",
            "内容": "谢氏西池客，斯游遂至今。沧江星欲散，金马陆曾沉。\n去住牵裾泪，风尘说剑心。岭头他夜月，偏照五湖深。"
        },
        {
            "标题": "刘宪使招饮禺山园同梁思伯黎惟仁梁宣伯张元春赋",
            "作者": "欧大任",
            "内容": "篱门橘柚一筵开，宾客何人颂酒才。乍涌烟波分粤浦，可禁秋色满秦台。\n白鸠拂舞山城宴，黄石兵符海舰回。此夕庾公情不浅，万家明月塞鸿来。"
        },
        {
            "标题": "初春三日浔阳渡江过黄梅",
            "作者": "欧大任",
            "内容": "匹马来看云锦屏，东风湓浦又扬舲。九江涛涌帆前白，五老峰横雪后青。\n鸿雁春归书未至，鱼龙天阔酒初醒。苍茫已向匡君别，瀑布香炉绕驿亭。"
        },
        {
            "标题": "下邳寻圯桥授书处",
            "作者": "欧大任",
            "内容": "黄石书何在，斯人竟不还。门低浊河树，家远谷城山。\n百战宁虞楚，孤军蚤入关。空悲泗亭水，日夜自潺湲。"
        },
        {
            "标题": "凝秀阁前对虞美人草",
            "作者": "欧大任",
            "内容": "起舞尊前掩泪痕，芳魂何意傍兰荪。楚歌月下无人听，露泣烟啼恋主恩。"
        },
        {
            "标题": "宣对纪事为李又玄管建初赋",
            "作者": "欧大任",
            "内容": "万历纪元今八年，天子圣学勤精一。万几稍暇御武英，时为阳月十三日。\n公车门下宣画师，中官贵人跑接膝。小臣李玄管稚圭，次第诸生就班列。\n同时待诏庆遭逢，有旨上方使给札。咫尺彤帷伏作图，天颜一笑首披阅。\n綵毫气势似神助，山河草木蒙题拂。已召主爵录以官，俸视中书舍人秩。\n袅号白金更颁赐，殿前叩头拜恩出。二生逡巡谢薄技，一朝声价遂无匹。\n瀛州何羡阎立本，琅玕似胜萧协律。先朝戴进沈粲俦，往往词臣为称述。\n恭闻天子昔冲龄，平台召相咨密勿。六经朝夕延讲官，帝鉴丹青感良弼。\n二生供奉虽小臣，班伯谠言柳公笔。虞箴舆诵古有之，愿图幽风写无逸。"
        },
        {
            "标题": "广陵怀古二十首 其十八 玉钩斜",
            "作者": "欧大任",
            "内容": "吴公台下路，风散野棠花。莫怨游魂远，芜城亦帝家。"
        },
        {
            "标题": "初秋同张李陈三户部王山人柴文学集天坛曹道士院得窗字",
            "作者": "欧大任",
            "内容": "日午鸣钟迎客到，仙童花下立双双。当秋山色分松院，过雨泉声冷石窗。\n白鹤连翩参法席，灵风萧飒满经幢。词人兴在烟萝外，有约还来倒玉缸。"
        },
        {
            "标题": "淮阴驿逢童子鸣管建初北上",
            "作者": "欧大任",
            "内容": "扁舟吾暂系，把袂尔何期。斗酒相逢处，天涯问所之。\n淮阴人罢钓，吴市客吹篪。遇合千秋事，君王正好奇。"
        },
        {
            "标题": "送三怀上人归金陵住持大报恩寺",
            "作者": "欧大任",
            "内容": "丛林六代表江关，趺坐翻经尔自闲。小品签从明月下，长干塔在乱云间。\n布金可待酬恩至，挂钵应知乞法还。持得摩尼一珠去，为谁功德施名山。"
        },
        {
            "标题": "少林寺遇性上人",
            "作者": "欧大任",
            "内容": "蓟丘君始返，岭外我来寻。偶以一时至，同为出世心。\n闭关知面壁，住岳可抽簪。颇笑东方朔，金门竟陆沉。"
        },
        {
            "标题": "登雨花台",
            "作者": "欧大任",
            "内容": "天花何日雨，台下见长干。塞色卢龙古，江声白鹭寒。\n双林云更落，六代柳俱残。祇有谈经石，苍苍绕法坛。"
        },
        {
            "标题": "雨不绝",
            "作者": "欧大任",
            "内容": "湿幔滴何已，欹床漏不禁。涨添淮水□，□□□山深。\n疲敝须时策，诛求岂帝心。□□□□□，藿食夜沾襟。"
        },
        {
            "标题": "雨宿富春驿二首 其二",
            "作者": "欧大任",
            "内容": "落雁飞来钓濑边，笮丝犹系下津船。归心急似桐江水，一夜疏灯听雨眠。"
        },
        {
            "标题": "答张元易扈驾还见过",
            "作者": "欧大任",
            "内容": "旧直东华省，西行扈从劳。供随周日膳，赐有汉宫袍。\n荐熟调陪俎，分麾傍建櫜。官推三署长，家出五陵豪。\n鼓吏名偏起，铙歌曲自高。扬旗归辇毂，腾吹下林皋。\n岂谓颜光禄，能寻谢法曹。双童装韎韐，一骑入蓬蒿。\n握管题新句，挥觥醉浊醪。知君工奏赋，游幸待王褒。"
        },
        {
            "标题": "冬雨病滞城中送猷弟还家",
            "作者": "欧大任",
            "内容": "脊令风急正分飞，极目西津浦树微。旅病欲归归未得，孤城零雨自沾衣。"
        },
        {
            "标题": "潘子朋佘季美雨夜见过时华父还洲上",
            "作者": "欧大任",
            "内容": "江雨篱门暗，扁舟二妙过。通家堪孔李，和者到羊何。\n茅屋秋声早，松醪夜语多。客居同甫里，犹得慰蹉跎。"
        },
        {
            "标题": "赠吉州李玉华山人",
            "作者": "欧大任",
            "内容": "白鹤青松下，岩栖未定居。琴弹梅渚曲，扇作蕺山书。\n巾屦游秦徼，风烟过楚墟。看君西笑日，乘兴复何如。"
        },
        {
            "标题": "送冯屯部信伯补抚州",
            "作者": "欧大任",
            "内容": "襜帷南去问桑麻，江燕飞飞引旆斜。内史台边翻忍草，夫人坛上散明霞。\n铜陵夜月红泉酒，绣幕春风玉茗花。太小冯君称汉吏，赐金何日到天涯。"
        },
        {
            "标题": "四月八日观浴佛",
            "作者": "欧大任",
            "内容": "心猿持不竞，意絮飞初定。热恼除焦煎，贪嗔戒急缮。\n皈依趋道场，圆照启禅镜。兹晨方大寤，天竺降祥庆。\n丈六挺金身，说法众生听。苦行曾六年，沐浴竹园静。\n罽宾留象尊，波斯转轮正。兰汤俨若存，螺发新逾莹。\n礼罢鹫山钟，讲馀鸰堂磬。沙弥结夏时，正可求自性。\n清凉五罪销，寥廓六尘净。以此度世人，平等超三乘。\n请谢八关斋，忏悔已恭命。至理归无生，悠然发高咏。"
        },
        {
            "标题": "望玉笥山",
            "作者": "欧大任",
            "内容": "群玉诸峰不可群，斗牛千里此中分。荡胸渺渺飞鸿去，天畔遥看一片云。"
        },
        {
            "标题": "雨中过喷玉岩",
            "作者": "欧大任",
            "内容": "溟濛山色敛残曛，瀑布双垂远渐闻。珠箔不收千日雨，银河犹泻半空云。\n归鸦向树疑将去，坠石冲流响乍分。谁共香炉峰下坐，濯缨于此息尘氛。"
        },
        {
            "标题": "敕长藩政为茀斯邦侯作",
            "作者": "欧大任",
            "内容": "大江西下豫章台，朱邸千年帝子开。汉代拥旄传诏出，周家剪叶奉藩来。\n人从赤舄尊明德，世以青箱见异才。揖客淮南招隐地，小山丛桂更须栽。"
        },
        {
            "标题": "元日雪晴",
            "作者": "欧大任",
            "内容": "庭中寒色映朝衣，夹仗春风似禁扉。珠缀偶从淮树望，玉鳞先傍汉宫飞。\n登台天女花难见，授简词人赋亦希。执戟小臣容上寿，曾闻方朔侍彤闱。"
        },
        {
            "标题": "元夕篇",
            "作者": "欧大任",
            "内容": "上元昔在先皇日，宝马骖驔傍京室。南陌东城赏不同，花宫灯市游非一。\n西苑迎祥启玉扉，高玄殿上鹤盘飞。九枝却掩春星色，千树争停白日晖。\n通宵阁道銮舆度，羽盖翩翩欻风雾。膏粥谁从太乙祠，布衣且罢甘泉赋。\n今年天子祝繁釐，灯火连天又一时。彩楼结处鳌山拥，宝炬光中凤岛移。\n梁栖玳瑁鸳鸯叫，障罗翡翠芙蓉笑。吴纱剪带带交垂，蜀锦妆花花四照。\n蜚廉属玉半空分，蕙气兰香百和焚。欢声平地鱼龙戏，舞队周阹虎豹群。\n撞钟伐鼓行霄汉，命酒徵歌召欢宴。霞幕西山倒映开，星桥北斗平临见。\n珠旗十丈禁城阿，鸾吹犹闻辇路过。五侯七贵承恩出，万户千门奈乐何。\n我独淮西卧高阁，陆沉不似东方朔。诙谐托谏意何如，自笑看灯兴萧索。\n天颜有喜诏陈诗，月满蓬莱漏下迟。只羡都人誇盛事，周南留滞最相思。"
        },
        {
            "标题": "伏日李明府邀游邓园水亭同刘宪使王太仆分得边多衣寒四韵 其四",
            "作者": "欧大任",
            "内容": "采菱艇子钓鱼竿，万柳堤平六月寒。太白原西金谷路，醉来浑作五湖看。"
        },
        {
            "标题": "游仙四首 其四",
            "作者": "欧大任",
            "内容": "麒麟出以时，河汉明三台。澄氛廓九域，泆荡天门开。\n五城十二楼，下有金银台。我行骑白鹿，参驾云中来。\n夷方贡市通，五岳扶崔嵬。远游远如期，日车西可回。\n出入沧池中，波浪无喧豗。中天五色露，注在金茎杯。\n持献万岁寿，东厢伏裴徊。赐臣以高驼，延年大佳哉。"
        },
        {
            "标题": "华阳行赠王孝廉归晋陵",
            "作者": "欧大任",
            "内容": "华阳馆前秋雪飞，幽州道上行人稀。当年筑馆人何在，今日拂衣君独归。\n萧条策马辞京阙，关门一片西山月。胡姬葡萄酒初泼，垆头把臂与君别。\n君为荆川太史之门生，弟子都讲往往皆名卿。独守师说奉大对，公孙侧目辕固行。\n滹沱河水冻偏早，驿楼官树叶如扫。上有燕台之衰草，下有荆卿之古道。\n行行旅食不堪陈，渔钓江湖且煮莼。子虚傥遇乡人荐，老作金闺侍从臣。"
        },
        {
            "标题": "石塘篇寿周先生九十",
            "作者": "欧大任",
            "内容": "少微夜烛牛斗旁，南极老人歌寿昌。黄木之湾扶胥口，三江东汇磐石塘。\n石塘浩溔千百顷，银涛遂入沧溟长。先生鸿冥石塘上，家秉操尚摛文章。\n五经玉笥开湓曲，九姓铜驼推洛阳。长翁卦筮易彭祖，胡毋春秋礼后苍。\n伏生辕固耄传业，今有先生九帙强。汉尊经术周尚齿，帝赐爵级儒林光。\n是时鸾鹄塘上舞，冠簪献寿咸趋跄。鹍弦鹤笛歌奏合，璚枝玉树阶庭芳。\n入筵自足江鲈脍，有子将补山龙裳。辟廱乞言更宪老，期颐从此弥安康。\n我来敬为先生祝，星晖波色年年照映金英觞。"
        },
        {
            "标题": "题梁伯遐临漪亭",
            "作者": "欧大任",
            "内容": "孙登百泉隐，长啸似君閒。白鸟池头水，青鸳屋上山。\n摊书霞满席，洗屐月临关。客有逍遥论，唯应数往还。"
        },
        {
            "标题": "同曹幼兴潘启纯海楼登望",
            "作者": "欧大任",
            "内容": "凭高一望散忧忡，摇落山川恨不穷。十里松门同谢客，三年江夏识黄童。\n天寒远树投归鸟，日落残霞没断鸿。烽火至今归未得，钓船多在五湖东。"
        },
        {
            "标题": "送何光禄判永州",
            "作者": "欧大任",
            "内容": "零陵千里路，君拥白门驺。旗引监州客，帷搴别乘侯。\n三湘开岳馆，百粤绕江楼。为政先风咏，翩然紫盖秋。"
        },
        {
            "标题": "和戴伯常种兰同魏顺甫赋 其一",
            "作者": "欧大任",
            "内容": "赐沐郊园正早春，碧兰为佩尚堪纫。明朝握向龙楼侧，不扈江蓠似楚臣。"
        },
        {
            "标题": "寄李于鳞二首 其一",
            "作者": "欧大任",
            "内容": "我昔泰山隅，窈窕逢二童。云有一真人，翱翔紫虚中。\n手翳金芝草，乘彼双飞龙。玄豹戏其西，玉鹤鸣其东。\n朝夕讲要眇，王乔与韩终。童子导谒入，可望不可从。\n真人谓我前，蒲伏于下风。金柈药一丸，服之淩太空。\n身轻飒毛羽，倏忽还崆峒。弭节一望之，扶桑日曈曈。\n行将谒东父，去矣游无穷。"
        },
        {
            "标题": "和戴伯常种兰同魏顺甫赋 其二",
            "作者": "欧大任",
            "内容": "楚人赋本似离骚，燕颔将军亦綵毫。一自兰台陪宴后，十年香草忆江皋。"
        },
        {
            "标题": "寄李于鳞 其一",
            "作者": "欧大任",
            "内容": "屏居犹在列仙乡，十二楼台蜃雾旁。客自函关占紫气，世从鲁甸识灵光。\n窗前海近弹琴润，岳顶云来散帙凉。难向此中歌白雪，相将看日到扶桑。"
        },
        {
            "标题": "寄李于鳞二首 其二",
            "作者": "欧大任",
            "内容": "八荒不可历，九夷非可居。遥睇白雪楼，仙人之所庐。\n飘飘忽欲往，六翮淩天衢。浮云翼我毂，高风吹我裾。\n徘徊东厢下，旷劫还来趋。其前当员峤，后则为岱舆。\n鸾歌凤亦舞，螭龙夹门枢。东方沆瀣浆，嗽之粗秽除。\n蟪蛄不及秋，宁与天壤俱。超举谁谓远，怊怅将焉如。"
        },
        {
            "标题": "拟古四首 其四",
            "作者": "欧大任",
            "内容": "美人在长安，音徽间复阔。不奉君光仪，膏沐委蓬发。\n青鸟西飞还，报我一书札。字字长相思，归期邈秦越。\n妾如霜中花，君如云间月。非君是妾夫，一心谁能察。"
        },
        {
            "标题": "寄李于鳞 其二",
            "作者": "欧大任",
            "内容": "高楼不下绝风尘，傲吏当年早乞身。金匮山经藏岱岳，石渠门客出咸秦。\n酒曾累日逢中圣，赋更何时奏大人。海内从来誇御李，愿从骑鹿过千春。"
        },
        {
            "标题": "晚过九龙洞",
            "作者": "欧大任",
            "内容": "疲马入云谷，柴门方解骖。乍从双瀑下，忽过九龙岩。\n石古苍烟积，峰横落日衔。期君负书笈，来此卧松杉。"
        },
        {
            "标题": "同李袭美寄方永叔",
            "作者": "欧大任",
            "内容": "年少登坛气已雄，翩翩名字起河嵩。儿为谢琰尊安石，家有苏瑰号许公。\n丹穴翔鹓皆似凤，青萍结佩自成虹。鼎门日望风云色，橐笔应来直禁中。"
        },
        {
            "标题": "送董体仁游嵩山",
            "作者": "欧大任",
            "内容": "君访玉笙馆，人能大梵歌。三川一以望，二室共谁过。\n雪后餐灵柏，云中采贝多。将归寻旧隐，精舍尚如何。"
        },
        {
            "标题": "发广陵遇雪李员外枉饯周园",
            "作者": "欧大任",
            "内容": "粤客同飞盖，园曾几度游。淮西吾自去，江左尔还留。\n雪密枫林暮，天遥露掌秋。独怜朋好散，谁上李膺舟。"
        },
        {
            "标题": "芙蓉园",
            "作者": "欧大任",
            "内容": "彼美西园中，庶卉各有姿。芙蓉一何好，修茎擢金池。\n素波濯绛华，惠风时纷披。夕舒零露下，旭日照灼之。\n鱼戏龟来游，植根非泽陂。公子延贵客，清夜吹参差。\n高台飞盖来，进酒腾羽卮。徽音属相和，濡翰奏雅诗。\n人生贵行乐，岁晏嗟留夷。芳草自本性，何必菉与葹。\n酬君千金寿，令德以为贻。"
        },
        {
            "标题": "赠临淮李侯惟寅",
            "作者": "欧大任",
            "内容": "昆吾翼夏功，大彭佐殷绩。齐因尚父定，楚以鬻熊辟。\n毕万天实启，户牖帝所益。带砺誓何年，河山宛犹昔。\n桓桓武靖王，提戈万人敌。高皇重肺腑，襁褓置肘腋。\n授钺肆专征，五出鏖漠北。东驱西讨来，薙伐残胡慝。\n十年开国劳，功半在疆埸。身享大曹封，死授岐阳册。\n嗣子抱器奔，先爵酎金革。丕隆世庙恩，远念舅甥戚。\n君侯拜璧时，弱冠究经籍。柳城得荀生，康乐表谢客。\n印绶绾再辞，环卫召当直。主上眷侯勤，简授枢垣敕。\n位参台斗尊，业衍胙土斥。整笏崇班司，奉璋事宗稷。\n赋留云梦田，铭待燕然石。何人绍高密，几家嗣新息。\n独承衮舄荣，靖共肃朝夕。诗人歌干城，国士望阶墄。\n矫矫尔虎臣，所期鼎钟勒。"
        },
        {
            "标题": "酬佘明府宗汉过金陵见赠",
            "作者": "欧大任",
            "内容": "帆落江干听暝钟，七闽词客忽过从。一冠书就犹为鹖，双剑函来尽是龙。\n租舫故应逢谢尚，草堂吾已愧周颙。不知傲吏游何处，期尔茅家第几峰。"
        },
        {
            "标题": "赠黎君华岑贞叔南还",
            "作者": "欧大任",
            "内容": "风起春城日易阴，留君斗酒故情深。弃繻暂出西游路，献玉终酬北望心。\n驿路新莺难驻马，天涯久客易沾襟。垆头诸少应相忆，为报秋期在竹林。"
        },
        {
            "标题": "赋得甘露台赠胡明府",
            "作者": "欧大任",
            "内容": "山邑分符政已成，筑台甘露表贤声。铜盘八月分双阙，玉树三危注五城。\n南海总歌明主瑞，西京曾识使君名。臣清本是胡家事，不少中原揽辔情。"
        },
        {
            "标题": "正月十七日陈子野宅湘兰始花",
            "作者": "欧大任",
            "内容": "烟光淡沲秦淮滨，暖色絪缊楚畹春。谁在潇湘五千里，独持琼佩赠佳人。"
        },
        {
            "标题": "赠陈亮夫",
            "作者": "欧大任",
            "内容": "起家推世业，去矣谒宸旒。鸟下蓬莱日，鱼翻太液秋。\n朝廷恩不细，胄子礼偏优。经笥君无忝，扶阳汉列侯。"
        },
        {
            "标题": "同汪主客李司封遇周计部元孚饮江上",
            "作者": "欧大任",
            "内容": "把袂何期白鹭前，行吟憔悴也堪怜。柳花香送吴姬酒，桃叶歌留楚客船。\n沙际鸣榔迎海汐，城头飞帆宿江烟。青青兰芷思公子，不是湘潭惜誓年。"
        },
        {
            "标题": "过吕心文五柳庄题壁上",
            "作者": "欧大任",
            "内容": "语溪城中寻吕子，别业城西裁一里。躬耕负郭田十双，种竹编篱杂荆杞。\n五株华盖植亭亭，倦锄斗酒时徙倚。泰兴为令四十日，彭泽弃官亦如此。\n题诗我似刘遗民，作记先传沈惇史。拂衣隐矣何快哉，丈夫八尺常崔嵬。\n谁知晋室徵君后，五柳先生归去来。"
        },
        {
            "标题": "赠苏四赴安西",
            "作者": "欧大任",
            "内容": "苏卿西度漠，征马别踌躇。汉使长安远，无忘雁足书。"
        },
        {
            "标题": "赠阎宪副备兵关西",
            "作者": "欧大任",
            "内容": "承明一出岁悠悠，佩印西秦第一州。此去护羌兼戊己，曾闻归汉对春秋。醉中胡月悬烽堠，战后边笳满戍楼。章句自惭投笔吏，看君华发早封侯。"
        },
        {
            "标题": "赠曹山人幼兴南还",
            "作者": "欧大任",
            "内容": "君看槐树陌，何似桃花源。独有长安梦，相随还故园。"
        },
        {
            "标题": "赠莫云卿",
            "作者": "欧大任",
            "内容": "西北有高台，其下浮云驰。突兀千黄金，云自昭王时。\n中涓去已久，马首将何为。谁知弓旌代，沦落岩壑姿。\n莫生骐骥种，俶傥不可羁。过都万里至，自许九代奇。\n羊肠阪诘曲，盐车奚所之。奏书两未售，抱策行当辞。\n蓟门秣朝刍，滹沱饮流澌。五花跃且鸣，洗濯松江湄。\n皇家图骏求，绝足还来斯。君其振长策，岐路宁足悲。"
        },
        {
            "标题": "题白泉小景赠李季常",
            "作者": "欧大任",
            "内容": "飞泉仄挂半空寒，石室云扉锁郁盘。何限铁桥桥畔雪，竹西归去几回看。"
        },
        {
            "标题": "和刘伯玄二长句",
            "作者": "欧大任",
            "内容": "君不见斩蛇剑上七星祥，杂厕琉璃五色装。开函拔鞘悲风起，精彩射人如雪霜。\n刘生似是沛公后，腰间三尺芙蓉秀。佽飞何意得干将，渡江挥咤蛟龙斗。\n琬琰朝持贯白虹，钩镡晚拭悬冰溜。赵客新携蚕璏来，生也貂裘脱相购。\n佩刀鞞琫太室前，櫑具鹿卢大淮右。闻生嗜古以自娱，家藏周甗与商瑚。\n"
        },
        {
            "标题": "淮南小隐歌赠陈徵君",
            "作者": "欧大任",
            "内容": "君家旧在无诸国，白头来作江东客。衣裘久已厌奔走，道路何尝闻拥隔。\n一身自许渔樵群，有子况是文章伯。拄杖欲投烟雾深，支茅独剪云霞落。\n秦淮流水栅塘斜，百尺松梯雪浪花。谁云钟阜周颙宅，不似乌衣谢尚家。\n君不见天津桥南筑糟丘，何如金陵城西之酒楼。\n丹诏玄纁虽有召，且留江上白蘋洲。"
        },
        {
            "标题": "送张助甫之湖南四首 其二",
            "作者": "欧大任",
            "内容": "喜得巴陵去，犹堪和郢歌。秋兰被澧浦，木叶下沧波。\n霄汉君恩远，江潭客梦多。向来曾磬折，前席意如何。"
        },
        {
            "标题": "朱宗良方士功朱贞吉朱巍甫朱佳甫赵脩甫彭稚脩邀集竹在亭得秋字",
            "作者": "欧大任",
            "内容": "豫章城下系扁舟，暂得南皮一日留。颂酒二豪先酩酊，称诗七子尽风流。\n仙才已过周封史，帝胄谁如汉小侯。脩竹檀栾池水在，可因枚乘托千秋。"
        },
        {
            "标题": "寓黎秘书馆王全人见过",
            "作者": "欧大任",
            "内容": "献赋长安春暮来，故人今典汉兰台。紫貂贳酒君能过，玉笥藏书客自开。\n金马沉冥犹薄禄，青云冠盖几怜才。竹林正是邀欢地，车骑良宵得共陪。"
        },
        {
            "标题": "送张元春兼寄俞仲蔚三首 其二",
            "作者": "欧大任",
            "内容": "昆山曾过忆俞公，伏枕扁舟涕泪中。布帽萧条君不见，飞鸿偏在五湖东。"
        },
        {
            "标题": "夏日同潘时良出访徐子与因避暑张园 其二",
            "作者": "欧大任",
            "内容": "空庭回赤日，万竹驻高轩。入座凉飙满，披襟玉露繁。\n风尘俱傲吏，河朔一清尊。即此看沉陆，无论金马门。"
        },
        {
            "标题": "送张元春兼寄俞仲蔚三首 其三",
            "作者": "欧大任",
            "内容": "他乡宁似故乡游，明月猿啼五岭头。阊阖城边枫叶起，白云何处不悲秋。"
        },
        {
            "标题": "送张元春兼寄俞仲蔚三首 其一",
            "作者": "欧大任",
            "内容": "娄东逢尔已经秋，万里能来岭外游。归去轻装扬子驿，片帆秋色下长洲。"
        },
        {
            "标题": "康裕卿挽词",
            "作者": "欧大任",
            "内容": "词客东嘉起，悠悠燕市閒。行孤肱自曲，吟苦鬓先斑。\n始遂丘樊乐，俄惊电露闲。橘花残石磴，槲叶满柴关。\n笔掩群鹅沼，书藏二雁山。汉家求禅草，应待所忠还。"
        },
        {
            "标题": "赠御史大夫莆田林公擢大司空",
            "作者": "欧大任",
            "内容": "北斗三台近，孤卿八座崇。廷推秦执法，职重汉司空。\n少日文章伯，先朝侍从雄。庙廊收俊杰，馆阁仰宗工。\n视草为郎久，传经典乐同。玺书临楚蜀，斧钺出西东。\n鹊印提封远，碉房节制通。边劳曾不赏，吾道未应穷。\n赤舄闽山侧，青蓑粤海中。艰难深避地，议论借和戎。\n饮羽聊穿石，攀髯忽堕弓。嗣皇思旧德，上宰契深衷。\n恩重蒲轮起，班先棘位充。留都尊九列，宪府冠群公。\n革履尚书贵，元圭伯禹功。江河资润泽，礼化待昭融。\n卜相飞腾入，凝旒宠渥隆。调和专鼎鼐，姓字在儿童。\n贱子惭非骏，浮生似落鸿。未由驰万里，徒尔逐孤蓬。\n名忝门生籍，心怀国士风。儒宗承五教，师说启群蒙。\n引领江都客，将从柱下翁。宁能攀紫幰，趋谒未央宫。"
        },
        {
            "标题": "木芙蓉花便面",
            "作者": "欧大任",
            "内容": "解佩何来路渺茫，明河天上望空长。江妃似怨秋风早，露下分明滴数行。"
        },
        {
            "标题": "御史大夫姑苏袁公新拜春官宗伯赋上贺篇时余南还",
            "作者": "欧大任",
            "内容": "彤墀鸣佩秩宗尊，一岁三迁是主恩。周乐奏歌惟有札，汉臣家世几如袁。\n朝来山色尚书府，秋入江声白下门。公去趋朝吾益远，直从南斗忆台垣。"
        },
        {
            "标题": "赠御史大夫邹",
            "作者": "欧大任",
            "内容": "华岳三峰出，黄河九曲连。钟灵惟正气，翊运得名贤。\n代衍兰皋远，庭趋海国偏。淮流延北望，陕服暂西旋。\n逆旅扶车日，严亲构疾年。危何惜片股，哀只吁皇天。\n卜葬含辛后，登科擢甲前。教从滂母授，居似孟家迁。\n柱史名方振，奸臣恶未悛。九关罗虎豹，一疏奋鹰鹯。\n言激忠能尽，恩深孝益传。银台初宠异，棘寺已联翩。\n西府孤卿贵，南巡节使权。召归劳秉宪，诲讷许绳愆。\n明主今资倚，先皇幸保全。都人迎衮绣，台吏拜旌旃。\n石庆家声重，韦贤内行宣。纲常持弼亮，礼乐息戈鋋。\n台斗云霄上，门墙日月边。即看操鼎轴，万类藉陶甄。"
        },
        {
            "标题": "昭明太子读书处",
            "作者": "欧大任",
            "内容": "玉马千秋散白云，荒台烟草最思君。至今招隐山前月，缑岭鸾笙尚可闻。"
        },
        {
            "标题": "题书折枝梅寄冯元用叔侄二首 其一",
            "作者": "欧大任",
            "内容": "钟阜巉岩玉照新，乾坤何处不逢春。持将水部官梅去，却寄罗浮阁里人。"
        },
        {
            "标题": "感遇六首 其三",
            "作者": "欧大任",
            "内容": "改服承嘉惠，顾盻昭王台。黄金竟安在，碣石浮云开。\n邯郸一鼓瑟，易水风且哀。燕赵悲歌人，忼慷怀归来。"
        },
        {
            "标题": "题书折枝梅寄冯元用叔侄二首 其二",
            "作者": "欧大任",
            "内容": "梅花村里昔曾栖，千树琼瑶翠羽啼。君见江东一枝雪，忆余携手铁桥西。"
        },
        {
            "标题": "送顾叔潜使辽阳便归无锡省觐",
            "作者": "欧大任",
            "内容": "辽西使者下南徐，归舞斑衣慰倚闾。画有虎头痴更甚，酒称光禄醉何如。\n桐花夜月将雏曲，橘子秋风报客书。第二泉甘君莫恋，故人相待蓟门车。"
        },
        {
            "标题": "诚意伯刘国桢使楚饯别于孙鸿胪宅得枝字",
            "作者": "欧大任",
            "内容": "燕台征骑早春时，九陌青青折柳枝。玉节星随周使者，朱陵云识汉官仪。\n澧兰尽入词人赋，湘竹宁忘帝子思。鸿雁从来飞不到，天涯何处问归期。"
        },
        {
            "标题": "曾少参关中致政遂封中丞七十初度遥有此寄",
            "作者": "欧大任",
            "内容": "何年解组自西归，赤钺彤弓照紫薇。气似青牛关内过，歌曾白雪郢中飞。\n驻颜不待餐金液，绕膝惟看舞綵衣。从此著书堪百岁，笔床深傍钓鱼矶。"
        },
        {
            "标题": "送王元美起家按察备兵天雄",
            "作者": "欧大任",
            "内容": "使者秋辞督亢亭，主恩宁许遂鸿冥。行资庙略临洺水，手握兵符出井陉。\n朔雪东连沧海白，蓟云西落太行青。重关自昔雄三辅，慷慨看君报汉廷。"
        },
        {
            "标题": "寄张肖甫时备兵天雄 其一",
            "作者": "欧大任",
            "内容": "久忆铜梁客，曾传剑阁铭。留屯漳水白，倚垒太行青。\n尊俎临沙麓，风云出井陉。南来新入部，何处望双星。"
        },
        {
            "标题": "元夕同林太史诸公饮苏叔大玄畅堂",
            "作者": "欧大任",
            "内容": "华灯光照绿窗纱，丛竹荧荧一径斜。南陌骖驔云似锦，东风潋滟玉为花。\n留人煮茗分双井，爱客觞醪醉九霞。谁料西堂今夜月，共来青琐旧臣家。"
        },
        {
            "标题": "同许光禄王进士集余太史伯祥宅",
            "作者": "欧大任",
            "内容": "老去弹冠敢自嗔，相逢惊见二毛新。白门客是渔樵侣，彤管君为侍从臣。\n竞起大名皆上驷，穷来薄宦已前薪。谁云彩笔干星斗，独有长安索米人。"
        },
        {
            "标题": "九日同陈敬甫梁伯龙登马鞍山得高字",
            "作者": "欧大任",
            "内容": "霜前木叶下亭皋，失策登临不惮劳。册府天开群玉积，节楼山拥九霞高。\n秋声南入三江棹，海色东来万里涛。一望昆丘频极目，莫疑仙客出卢敖。"
        },
        {
            "标题": "郑州登楼望中岳",
            "作者": "欧大任",
            "内容": "名岳岧峣接上台，毓祥今有中兴才。云扶二室天边出，日映三花雪后开。\n周典尚馀巡狩迹，汉家新筑集灵台。太平不复论封禅，时听嵩呼万岁来。"
        },
        {
            "标题": "冬夜同陈大参郑冼二别驾陈明府陈都护集陈少参明佐西第",
            "作者": "欧大任",
            "内容": "银烛铜槃起绛烟，寒威不到玉缸前。周旋忽共衔杯夕，慷慨何如揽辔年。\n绿绶可能搴薜荔，青山犹得奉櫜鞬。即看蒋诩开三径，岂乏风流二仲贤。"
        },
        {
            "标题": "送罗美至宰云梦五首 其四",
            "作者": "欧大任",
            "内容": "使君游猎苑云开，明月珠旗曳楚台。不羡子虚誇作赋，相如还奏上林来。"
        },
        {
            "标题": "阙里观先师所植桧",
            "作者": "欧大任",
            "内容": "尚见参天起，今思翠黛长。岁华周日月，春色鲁宫墙。\n柏岂存新甫，桐虚表峄阳。独馀嘉树在，海岱接扶桑。"
        },
        {
            "标题": "送罗美至宰云梦五首 其三",
            "作者": "欧大任",
            "内容": "于菟何处梦中归，此地蒲骚旧垒非。试向斗辛城上望，枫林江水白云飞。"
        },
        {
            "标题": "送罗美至宰云梦五首 其一",
            "作者": "欧大任",
            "内容": "李白曾为七泽游，东窥云梦带昭丘。竹枝歌罢巴童醉，月在西陵万树秋。"
        },
        {
            "标题": "送郭方伯应宿致仕还滇中二首 其一",
            "作者": "欧大任",
            "内容": "玉陛辞荣去，银章解职归。冰开寻竹堰，月出照萝衣。\n岳牧名何忝，渔樵计未非。昆明天万里，惟有白鸥飞。"
        },
        {
            "标题": "送罗美至宰云梦五首 其二",
            "作者": "欧大任",
            "内容": "孤城更在楚江西，涢口千山夕照低。君去行春应露冕，不堪烟雨听猿啼。"
        },
        {
            "标题": "送罗美至宰云梦五首 其五",
            "作者": "欧大任",
            "内容": "汉江东下洞庭寒，赋客登楼把酒看。莫道烟波千万里，春鸿飞处是长安。"
        },
        {
            "标题": "中牟大雪趋汴城作",
            "作者": "欧大任",
            "内容": "偃师东行路萧瑟，颖阳归客怀蓬荜。牛二店前餐不遑，曲梁馆里衣频拂。\n嵩山月色照银鞍，自笑风埃老皮骨。花朝已及酴醾香，豫数光州看花日。\n正月西游二月还，路出梁园马蹄疾。中牟西更圃田西，咫尺飞沙路忽迷。\n貂裘烈尽北风急，憔悴孤征冻蹇嘶。康王城边古台下，堌子门外无行者。\n琼瑶宫观白云天，杨柳无枝不堪把。马上思家万里长，况乃光州非故乡。\n雪深不见一南雁，行尽关山一断肠。"
        },
        {
            "标题": "送刘太史册封入秦便归高平省觐",
            "作者": "欧大任",
            "内容": "曙星阊阖九天开，奉使今劳侍从才。玉节行经丹水路，彩衣归献紫霞杯。\n崤陵花木莺边过，华岳风云马上来。共羡史迁年最少，周南无滞客轺回。"
        },
        {
            "标题": "送郭方伯应宿致仕还滇中二首 其二",
            "作者": "欧大任",
            "内容": "春风吹祖帐，送客上东门。行路应空橐，离情更一尊。\n归逢洛下社，灌似汉阴园。从此螳螂侧，悬车颂帝恩。"
        },
        {
            "标题": "同方明府夜集沈监丞宅 其一",
            "作者": "欧大任",
            "内容": "偏喜从车骑，言寻晚径香。星前犹单父，池上即高阳。\n秉烛觞宁算，题诗漏正长。未须疑卜昼，难得此宵良。"
        },
        {
            "标题": "金户曹持甫宅赏牡丹同朱仓部次夔苏大理子仁黄侍御唯吾杨计部士遇赋",
            "作者": "欧大任",
            "内容": "六代风流玉树存，江东春似洛京园。钟山云护平章宅，金谷花开太白原。\n艳紫几看摇蕙帐，嫣红犹自媚兰尊。葳蕤岂必惊颜色，何限词人赋采蘩。"
        },
        {
            "标题": "次夕黎秘书携酒曾缮部同过得霄字",
            "作者": "欧大任",
            "内容": "故人尊酒慰萧条，并控骅骝意气骄。郢里高歌回白雪，燕台寒色满青霄。\n城边明月鸿声起，灯下清霜木叶飘。此夕谢庄惭作赋，词臣多在圣明朝。"
        },
        {
            "标题": "中元夜钟给事道复招同陆文学伯生李孝廉季宣雨花台玩月得香字",
            "作者": "欧大任",
            "内容": "高台一上散苍茫，歌吹何期其夕郎。冰净竞传希逸赋，风流新挹令公香。\n夜疑海上开龙藏，凉入江头涌雁堂。坐久天花还欲落，万山秋色照持觞。"
        },
        {
            "标题": "闻黎惟敬南归",
            "作者": "欧大任",
            "内容": "故人犹未达，倦翼又南飞。上国丹霄远，明时白社归。\n风波劳役久，辞赋与时违。弛担惟书卷，还家尚布衣。\n饭牛中夜叹，歌凤此时非。桑柘孤村暗，渔樵一径微。\n病躯亲药裹，高枕对荆扉。月出期僧惯，庭閒过客稀。\n蓝田堪屏迹，汉圃且忘机。予亦无媒者，行歌共采薇。"
        },
        {
            "标题": "少司寇大庾刘公出示郑少谷所书李空同何大复诗同赋",
            "作者": "欧大任",
            "内容": "郑老忧时士，李何晞古心。斯人不可作，吾党只沾襟。\n白雪寡和曲，朱弦三叹音。抚卷怜余晚，千秋遗恨深。"
        },
        {
            "标题": "顾益卿见过同邵长孺小饮因怀陆无从",
            "作者": "欧大任",
            "内容": "雪后西来一骑过，故人尊酒慰蹉跎。但传筦记萧咨议，谁念楼船马伏波。\n燕市风尘愁欲去，竹西歌吹问如何。士衡入洛无消息，长听柴门白玉珂。"
        },
        {
            "标题": "灵谷寺",
            "作者": "欧大任",
            "内容": "六代钟山寺，千秋白下门。寒云栖宝殿，秋日下朱轩。\n原庙衣冠出，鼎湖弓剑存。愿资灵觉力，长护孝陵园。"
        },
        {
            "标题": "重阳前一日同陈梦庚龟山眺集",
            "作者": "欧大任",
            "内容": "秋兴閒偏逸，家山且杖藜。竹洲浮屿外，莲社入林西。\n恩隔萸囊赐，欢先菊酒携。明朝还有约，从尔问丹梯。"
        },
        {
            "标题": "潘道颐夜过滋兰精舍见访",
            "作者": "欧大任",
            "内容": "杨生欲卜岷阳宅，谢史将归石井山。好事特来频载酒，故人相见一开关。\n春声宝瑟风前泛，溪影青蓑月下还。别尔不胜南浦望，鹤岑长在白云间。"
        },
        {
            "标题": "沙海",
            "作者": "欧大任",
            "内容": "秋风大梁城，沙海浩漫漫。临坪一以叹，哀壑多危湍。\n成周昔东迁，九鼎定洛门。天命虽未改，郏鄏难久安。\n楚人问大小，睥睨尚百年。何哉梁君臣，日夕谋窥关。\n齐欲发士卒，颜率说以难。利害在一时，祸福各有端。\n即事刎喉轻，倾辀已多艰。怀螫匪云毒，挟重将盘桓。\n东秦得百二，何有赵与韩。亲雠更异心，唇齿骇易寒。\n已矣勿复言，太息摧心肝。"
        },
        {
            "标题": "重阳前一日同陆来何吴魏胡黄郭范诸曹长阅留都城还上天坛眺望",
            "作者": "欧大任",
            "内容": "城开天阙俯江隍，何但黄山半夕阳。节近偶来持菊盏，恩深犹忆赐萸囊。\n青葱玉树甘泉色，零落彫胡太液香。谁向商飙称赋客，万年丰镐颂高皇。"
        },
        {
            "标题": "咏吕鸿胪园菊次刘观察韵六首 其四 银芍药",
            "作者": "欧大任",
            "内容": "阶前罗袜湿清霜，帘卷珍珠半近床。借问扬州在何处，玉关秋色断人肠。"
        },
        {
            "标题": "咏吕鸿胪园菊次刘观察韵六首 其二 玉犀",
            "作者": "欧大任",
            "内容": "东篱佳色斗新奇，犀满连丛玉满枝。一曲清平新调转，沉香亭北倚阑时。"
        },
        {
            "标题": "送彭稚修之兰溪文学并寄胡元瑞",
            "作者": "欧大任",
            "内容": "一毡南去客为星，自爱名山手勒铭。叱石洞门含雨白，撷兰溪色入船青。\n綵毫蚤擅词人赋，绛帐今传博士经。何可鸱夷无尔辈，浊醪应到子云亭。"
        },
        {
            "标题": "除夕同陈员外周宪使饮王大参馆中",
            "作者": "欧大任",
            "内容": "尊醪送腊夜偏寒，柏叶椒花何处看。阙下衣冠三署客，天涯灯火五辛盘。\n凤凰城暗星犹动，鳷鹊楼高雪未残。想得同时受恩渥，愿从执戟奉宸欢。"
        },
        {
            "标题": "同吴公择方子及臧晋叔宋忠甫饯顾道行石城舟中再赋一首",
            "作者": "欧大任",
            "内容": "几载为郎共陆沉，东方千骑忽骎骎。尊前细雨江淮路，赋里浮云海岱心。\n陈臬君犹工握管，望乡吾已学抽簪。秋鸿傥念离群客，家在朱明洞更深。"
        },
        {
            "标题": "周元孚使还同朱子得夜访",
            "作者": "欧大任",
            "内容": "一轺经岁返，奏赋亦雄哉。霜过燕关落，秋随楚客来。\n边鸿寒欲起，城角晚偏催。据地酣歌得，浮生且莫哀。"
        },
        {
            "标题": "送陈忠甫游南岳",
            "作者": "欧大任",
            "内容": "远心先寄五游踪，望入衡云几万重。已羡向平今独往，尚怜禽庆未能从。\n星冠夜礼朱陵洞，烟策秋登紫盖峰。去去便应周四岳，赋成还及汉家封。"
        },
        {
            "标题": "访朱仲开",
            "作者": "欧大任",
            "内容": "献岁灯初试，寻君正此时。尺书劳夙约，斗酒赴佳期。\n江上观涛色，淮南揽桂枝。自今能策马，闲过习家池。"
        },
        {
            "标题": "过何别驾介之朱明府仲开同集",
            "作者": "欧大任",
            "内容": "百里劳车骑，西来一叩扃。题诗何逊阁，载酒子云亭。\n几杖探灵气，儿童望德星。广陵今绝调，难向众人听。"
        },
        {
            "标题": "朱仙镇岳王庙",
            "作者": "欧大任",
            "内容": "百万长驱虏不支，金牌谁遣哭班师。英雄未饮匈奴血，天地空摧马革尸。\n二帝梦魂沉朔漠，两河父老望旌旗。西风折尽沙城柳，犹似将军督战时。"
        },
        {
            "标题": "寄林廉州",
            "作者": "欧大任",
            "内容": "大廉山拥阁嵯峨，铜虎家传九牧多。郡里干旌朱季颂，田间举锸白渠歌。\n珠还合浦皆明月，柱画分茅更伏波。曾是十年荣侍从，春秋趋对近如何。"
        },
        {
            "标题": "北郊驾还后顾光禄见过",
            "作者": "欧大任",
            "内容": "汾阴歌吹入，能过子云家。骑拂龙池柳，镳停鹿苑花。\n谈深惟竹素，斋罢尚茶瓜。愧尔河东奏，迟回禁树鸦。"
        },
        {
            "标题": "鹖冠著书图",
            "作者": "欧大任",
            "内容": "白首缁帷不下坛，一编元自足盘桓。书传绝学虫为篆，家隐名山鹖是冠。\n草阁几人题玉笈，竹林诸子荐铜柈。西昌更有长生箓，愿奉云亭岁岁欢。"
        },
        {
            "标题": "邢子愿还治南宫醉别彰义门外",
            "作者": "欧大任",
            "内容": "新知斗酒意偏深，欲别垆头更一斟。何客赵城携白璧，几人汉诏赐黄金。\n春衣马上滹沱色，夕馆灯前大陆阴。明府他年还揽辔，澄清宁少范滂心。"
        },
        {
            "标题": "刘观察仲修今年六十好道著书喜其神王也为诗祝之",
            "作者": "欧大任",
            "内容": "双戟煌煌世宪门，岁星犹傍紫微垣。衣冠八叶家方盛，出入三朝望独尊。\n藏枕已知鸿宝秘，著书深隐豹林园。自今介寿秋醪熟，士帙升平颂帝恩。"
        },
        {
            "标题": "都下重逢李孝甫因讯沈箕仲",
            "作者": "欧大任",
            "内容": "使者入西京，鸣珂紫陌行。雕龙齐客辨，数马汉臣名。\n綵笔游堪远，清尊世可轻。因君忆东霍，江月十年情。"
        },
        {
            "标题": "鄱湖歌九首 其三",
            "作者": "欧大任",
            "内容": "西出岷山入海东，章江今汇一湖中。玉简曾逢苍水使，石铭犹见紫霄宫。"
        },
        {
            "标题": "程无过自平湖移舟送至皂林相别",
            "作者": "欧大任",
            "内容": "浮生能几别，相见又相违。就李帆频去，平湖棹独归。\n林秋枫树引，江晚荻花飞。倘念还山客，无令雁字稀。"
        },
        {
            "标题": "村夜",
            "作者": "欧大任",
            "内容": "风竞南氛恶，天高北斗明。孤灯无雁字，双泪有猿声。\n匣暗蛟龙跃，枥寒骐骥鸣。闲来忧转切，谁为答升平。"
        },
        {
            "标题": "同子朋仲良由大小石楼至泉源福地",
            "作者": "欧大任",
            "内容": "二石楼高昼不扃，天门咫尺是殊庭。丹光五色浮林霭，云术千盘合海灵。\n飞步佩环仙共引，新宫日月客能铭。风前几度璈笙过，只许缑山白鹤听。"
        },
        {
            "标题": "岁晏旅中寄故园诸子十二首 其四 陈梦庚",
            "作者": "欧大任",
            "内容": "故人无一字，目极为伤神。虎观求方急，牛衣卧独贫。\n罪言忧战伐，饥色杂风尘。岂不怜同舍，飘零万里身。"
        },
        {
            "标题": "百峰山晴望",
            "作者": "欧大任",
            "内容": "霜天晴色散苍茫，虹起西飞架二梁。海上诸星朝太乙，云中双岳引扶桑。\n安期玉舄今何在，黄石丹书尚可藏。大药相将成晚岁，羽衣吾欲事东皇。"
        },
        {
            "标题": "春日同方明府尊经阁课诸生",
            "作者": "欧大任",
            "内容": "皂盖行春一骑回，翩翩衿佩待君来。壁池水绕朱琴净，书阁风迎绛帐开。\n天禄五经寻故事，明堂三礼待雄才。竞看桃李生新色，燕谷谁知玉律催。"
        }
    ],
    "对话内容": []
}